<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8567">On Mysteries and
                    Baptism (Memra 38) - <foreign xml:lang="syr">ܥܲܠ ܐ̄ܪ̈ܙܹܐ ܕܥܹܕܿܬܵܐ ܘܥܲܠ
                        ܡܲܥܡܘܿܕܼܝܼܬܼܵܐ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">Digital Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">D. Alphonse Mingana</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
<name type="person" ref="http://syriaca.org/person.xml#wtoma">William Toma</name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/65</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <monogr>
<editor>
<forename>Alphonse</forename>
<surname>Mingana</surname>
</editor>
<title level="m">Narsai doctoris Syri homiliæ et carmina</title>
<idno type="URI">http://syriaca.org/bibl/1765</idno>
<idno type="zotero">301</idno>
<idno type="URI">http://zotero.org/groups/392292/items/6UFVJ9EG</idno>
<idno type="URI">http://www.worldcat.org/oclc/68740316</idno>
<imprint>
<pubPlace>Mausilii</pubPlace>
<publisher>Typis Fratrum Prædicatorum</publisher>
<date>1905</date>
</imprint>
</monogr> 
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
                
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-07-05" who="http://syriaca.org/person.xml#jwalters">Edited text
                structure</change>

            <change when="2017-04-14" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text>
        <body>
            <div type="title" n="0">
                <ab xml:lang="syr">ܥܲܠ ܐ̄ܪ̈ܙܹܐ ܕܥܹܕܿܬܵܐ ܘܥܲܠ ܡܲܥܡܘܿܕܼܝܼܬܼܵܐ</ab>
            </div>
            <div type="rubric" xml:lang="syr">
                <pb ed="http://syriaca.org/bibl/1765" n="341"/>
                <l>ܡܐܡܪܐ ܕܥܣܪܝܢ ܘܚܕ</l>
                <l>ܥܲܠ ܐ̄ܪ̈ܙܹܐ ܕܥܹܕܿܬܵܐ ܘܥܲܠ ܡܲܥܡܘܿܕܼܝܼܬܼܵܐ</l>
            </div>
            <div type="text" xml:lang="syr">
                <l n="1">:ܢܸܒܼܥܵܐ ܚܲܠܝܵܐ ܕܡܲܥܡܘܿܕܝܼܬܼܵܐ ܦ̣ܬܲܚ ܠܲܢ ܡ̇ܪܲܢ</l>
                <l n="2">ܘܐܲܫܩܝܼ ܠܓܸܢܣܲܢ ܚܲܠܝܘܼܬܼ ܚܲܝܹ̈ܐ ܠܵܐ ܡ̇ܝܘܿܬܹ̈ܐ ܀</l>
                <l n="3">:ܒܚܘܼܡܵܐ ܕܥܵܘ̣ܠܵܐ ܝ̣̄ܒܸܫ ܪܸܥܝܵܢܵܢ ܘܲܢܬܲܪܘ ܦܹܐܪ̈ܵܘܗܝ</l>
                <l n="4">ܘܪܲܣ ܡܵܘܗܲܒܼܬܹܗ ܒܲܕܼܡܘܼܬܼ ܛܲܠܵܐ ܘܪܲܓܝܼ ܢܲܦܫܲܢ ܀</l>
                <l n="5">:ܨܵܗܝܵܐ ܩܲܫܝܵܐ ܕܡ̇ܝܘܿܬܼܘܼܬܼܵܐ ܩܲܛܠܹ̣ܗ ܠܦܲܓܼܪܲܢ</l>
                <l n="6">ܘܩܲܒܼ݂ܪܹܗ ܒܡܲܝܵ̈ܐ ܘܲܪܚܸܫܘ ܚܲܝܹ̈ܐ ܒܡܵܝܘܿܬܼܘܼܬܹܗ ܀</l>
                <l n="7">:ܫܘܼܚܬܵܐ ܕܚܲܫܹ̈ܐ ܠܚ̣ܵܬܹܗ ܠܫܘܼܦܪܵܐ ܕܦܵܪܘܿܫܘܼܬܲܢ</l>
                <l n="8">ܘܲܗܦ݂ܲܟ ܨܵܪܲܢ ܒܣܲܡܵܐ ܕܪܘܼܚܵܐ ܕܠܵܐ ܡܸܬܼܚܲܒܲܠ ܀</l>
                <l n="9">:ܐܘܼ ܡ̇ܢܵܐܝܼܬܼ ܡܲܕܿܟܹܗ ܠܣܲܡܵܐ ܕܚܘܼܕܵܬܼ ܓܸܢܣܲܢ</l>
                <l n="10">ܒܡܸܫܚܵܐ ܘܡܲܝ̈ܵܐ ܘܚܲܝܠܵܐ ܕܪܘܼܚܵܐ ܕܚܲܣܝܼܢ ܡ̣ܢ ܟܠ ܀</l>
                <l n="11">:ܐܘܼܡ̇ܢܘܼܬܼܵܐ ܚܕܲܬܵܐ ܐܲܦܸܩ ܪܲܒܿ ܐܘܼܡ̇ܢܹ̈ܐ</l>
                <l n="12">ܕܢܸܗܘܘܿܢ ܨܵܝ̇ܪܝܼܢ ܐ̄ܢܵܫܵܐ ܠܐ̄ܢܵܫܵܐ ܕܠܵܐ ܪܘܼܟܵܒܼܵܐ ܀</l>
                <l n="13">:ܫܟܼܵܚܬܵܐ ܕܠܵܐ ܗܘ̤ܵܬܼ ܐܸܫܟܲܚ ܪܸܡܙܵܐ ܐܲܠܵܗܵܝܵܐ</l>
                <l n="14">ܕܕܲܠܵܐ ܙܲܪܥܵܐ ܢܵܘܠܸܕܼ ܐ̄ܢܵܫܵܐ ܡ̣ܢ ܓܵܘ ܡܲܝܵ̈ܐ ܀</l>
                <l n="15">:ܐܲܝܟܵܐ ܡܸܡܬܼܘܿܡ ܗܘ̤ܵܬܼ ܕܐܲܝܟ ܗܵܕܹܐ ܐܵܘ ܐܸܣܬܲܥܪܲܬ̤</l>
                <l n="16">ܥܘܼܒܵܐ ܕܡܲܝ̈ܵܐ ܕܡ̇ܘܠܸܕܼ ܥܘܸܠܹ̈ܐ ܕܠܵܐ ܙܘܘܼܵܓܼܵܐ ܀</l>
                <l n="17">:ܠܡܲܢ ܐܸܫܬܲܡܥܲܬ̤ ܕܐܵܘܠܕ ܓܸܢܣܵܐ ܠܠܵܐ ܒܲܪ ܓܸܢܣܹܗ</l>
                <l n="18">ܐܲܟܼܡܵܐ ܕܗܵܫܵܐ ܟܝܵܢܵܐ ܚܲܪܫܵܐ ܠܲܡܠܝܼܠܘܼܬܼܵܐ ܀</l>
                <l n="19">:ܐܵܦܸܢ ܐܵܘܠܸܕܼܘ ܡܲܝ̈ܵܐ ܠܪ݁ܲܚܫܵܐ ܘܲܠܦܵܪܲܚܬܼܵܐ</l>
                <l n="20">ܐ̄ܢܵܫܵܐ ܡ̣ܢ ܡܬܼܘܿܡ ܠܵܐ ܐܸܫܬܲܡܥܲܬ̤ ܕܡܲܝ̈ܵܐ ܐܵܘܠܕܼܘܼܗܝ ܀</l>
                <l n="21">:ܬܲܗܪܵܐ ܗ̄ܝܼ ܗܵܕܹܐ ܘܲܟܼܡܵܐ ܕܢܹܐܡܲܪ ܬܲܗܪܵܐ ܡܲܠܝܵܐ</l>
                <l n="22">ܕܟܲܪܣܵܐ ܕܡܲܝܵ̈ܐ ܬܸܒܼܛܲܢ ܘܬܹܐܠܲܕܼ ܥܘܸܠܹ̈ܐ ܓܡܝܼܪܹ݁ܐ ܀</l>
                <l n="23">:ܚܕܲܬܵܐ ܗ̄ܝܼ ܟܠܵܗ̇ ܘܪܲܒܼ ܒܘܼܕܵܩܵܐ ܕܡܸܫܬܲܡܲܫ ܒܵܗ̇</l>
                <l n="24">ܕܲܒܼܨܝܼܪ ܫܵܥܵܐ ܗܵܘܹ̇ܐ ܛܵܘܪܵܐ ܕܒܲܛܢܵܐ ܘܝܲܠܕܵܐ ܀</l>
                <l n="25">ܠܒܲܪ ܡ̣ܢ ܛܲܟܼܣܵܐ ܕܣܝܼܡ ܒܲܟܼܝܵܢܲܐ ܪܵܕܹܐ ܛܲܟܼܣܵܗ̇: </l>

                <pb ed="http://syriaca.org/bibl/1765" n="342"/>

                <l n="26">ܘܠܵܐ ܡܸܬܼܥܵܘܟܼܵܐ ܒܝܲܕܼ ܬܲܪܒܿܝܼܬܼܵܐ ܕܩܲܠܝܼܠ ܩܲܠܝܼܠ ܀</l>
                <l n="27">:ܬܵܐ ܫܵܡܘܿܥܵܐ ܫܡܲܥ ܬܸܕܡܘܼܪܬܵܐ ܕܝܲܠܕܲܐ ܚܲܕܼܬܼܵܐ</l>
                <l n="28">ܕܒܲܚܕܼܵܐ ܫܵܥܵܐ ܗܵܘܹ̇ܐ ܒܲܛܢܹܗ ܐܵܦ ܡ̇ܘܠܵܕܹܗ ܀</l>
                <l n="29">:ܬܵܐ ܚܲܙܵܝܵܐ ܚܙܝܼ ܨܲܝܪܵܐ ܕܨܵܐܲܪ ܥܘܸܠܹ̈ܐ</l>
                <l n="30">ܘܥܲܕܼ ܡܸܬܼܗܲܦܟܵܐ ܡܸܠܬܼܵܐ ܒܦܘܼܡ̇ܐ ܢܦ݂ܲܩ ܡ̣ܢ ܟܲܪܣܵܐ ܀</l>
                <l n="31">:ܬܵܐ ܦܵܪܘܿܫܵܐ ܦܪܘܿܫ ܘܐܸܬܼܒܲܩܵܐ ܦܵܪܘܿܫܵܐܝܼܬܼ</l>
                <l n="32">ܒܚܹܝܠ ܐܝܼܬܼܘܼܬܼܵܐ ܕܡܲܩܢܹܐ ܚܲܝܠܵܐ ܠܲܡܚܝܼ̈ܠܵܬܼܵܐ ܀</l>
                <l n="33">:ܘܬܼܵܘ ܡ̇ܝܘܿܬܹ̈ܐ ܚܘܼܪܘ ܒܲܟܼܝܵܢܵܐ ܡܓܸܐ ܡܝܼܬܼܘܼܬܼܵܐ</l>
                <l n="34">ܕܫܵܠ̇ܲܚ ܚܲܫܵܘ̈ܗܝ ܒܡܲܥܡܘܿܕܼܝܼܬܼܵܐ ܘܠܵܒܹ̇ܫ ܚܲܝܹ̈ܐ ܀</l>
                <l n="35">:ܬܵܘ ܢܸܬܼܒܲܩܸܐ ܚܲܬܿܝܼܬܼܵܐܝܼܬܼ ܒܐ̄̈ܪܵܙ ܚܘܼܕܵܬܲܢ</l>
                <l n="36">ܘܢܹܐܠܲܦ ܕܲܟܼܣܸܐ ܒܡܲܝܵ̈ܐ ܡܸܬܼܚܲܙܝܵܢܹ̈ܐ ܀</l>
                <l n="37">:ܬܵܘ ܢܸܬܼܩܲܪܲܒܼ ܨܹܝܕܼ ܟܵܗܢܘܼܬܼܵܐ ܡܸܠܚܵܗ̇ ܕܐܲܪܥܵܐ</l>
                <l n="38">ܘܢܸܚܙ̣ܐ ܕܐܲܝܟܲܢ ܡܡܲܕܿܟܼܵܐ ܠܐ̄ܢܵܫܵܐ ܒܪ̈ܘܼܚܵܢܝܼܬܼܵܐ ܀</l>
                <l n="39">:ܢܸܥܘܿܠ ܥܲܡܵܗ̇ ܠܐܲܝܟܵܐ ܕܥܵܐܹ̇ܠ ܠܲܡܚܲܣܵܝܘܼ</l>
                <l n="40">ܘܢܸܨܠܸܐ ܗܵܘܢܲܢ ܠܲܡܨܵܬܼ ܩܵܠܵܐ ܕܡܲܠܸܠ ܥܲܡܵܗ̇ ܀</l>
                <l n="41">:ܢܨܘܼܬܼ ܕܐܲܝܟܲܢܵܐ ܠܵܥܹ̇ܙ ܥܲܡܵܗ̇ ܚܲܝܠܵܐ ܕܪܘܼܚܵܐ</l>
                <l n="42">ܘܲܡܚܲܟܸܿܡ ܠܵܗ̇ ܕܬܲܩܢܸܐ ܚܲܝܠܵܐ ܠܡܲܝ̈ܵܐ ܫܚܝܼܡܹ̈ܐ ܀</l>
                <l n="43">:ܪܸܡܙܵܐ ܟܲܣܝܵܐ ܡܬܲܪܓܸܿܡ ܥܲܡܵܗ̇ ܐ̄ܪ̈ܵܙܹܐ ܟܣܲܝܵ̈ܐ</l>
                <l n="44">ܘܲܡܦܲܫܩܵܐ ܠܗܘܿܢ ܒܩܵܠܵܐ ܓܲܠܝܵܐ ܩܕܼܵܡ ܫܵܡܘܿܥܹ̈ܐ ܀</l>
                <l n="45">:ܐܘܼܡ̇ܢܘܼܬܼܵܐ ܕܝܲܠܕܵܐ ܚܲܕܼܬܼܵܐ ܣܵܥܲ݁ܪ ܩܘܼܕܼܡܹܝܗ̇</l>
                <l n="46">ܘܲܡܚܵܘܸܐ ܠܵܗ̇ ܕܲܬܨܘܼܪ ܨܲܠܡܵܐ ܪܘܼܚܵܢܝܵܐ ܀</l>
                <l n="47">:ܒܲܕܼܡܘܼܬܼ ܩܲܢܝܵܐ ܗܵܘܹ̇ܐ ܟܵܗܢܵܐ ܠܚܹܝܠ ܟܲܣܝܘܼܬܼܵܐ</l>
                <l n="48">ܘܟܼܵܬܹ̇ܒܼ ܒܐܝܼܕܼܝ̈ܗ̇ ܫܡܵܗܹ̈ܐ ܠܥܸܠ ܡ̣ܢ ܡܲܝܵ̈ܐ ܀</l>
                <l n="49">:ܐܘܿ ܟܵܬܼܘܿܒܵܐ ܕܟܼܵܬܹ̇ܒܼ ܪܘܼܚܵܐ ܒܠܘܼܚܵܐ ܪܦܝܼܬܼܵܐ</l>
                <l n="50">ܘܠܵܐ ܡܸܬܼܠܲܚܝܵܐ ܕܝܘܿܬܼܵܐ ܕܡܸܠܵܘ̈ܗܝ ܒܡܲܝ̈ܵܐ ܫܪ̈ܲܝܵܐ ܀</l>
                <l n="51">:ܐܘܿ ܟܡܵܐ ܪܲܒܵܐ ܐܘܼܡ̇ܢܘܼܬܼܵܟ ܒܲܪ ܡ̇ܝ̈ܘܿܬܹܐ</l>
                <l n="52">ܘܠܵܐ ܐ̄ܢܵܫ ܝܵ̇ܕܲܥ ܕܢܸܬܼܒܲܩܸܐ ܒܵܗ̇ ܠܦܘܼܬܼ ܪܲܒܿܘܼܬܼܵܗ̇ ܀</l>
                <l n="53">:ܐܘܿ ܟܡܵܐ ܩܲܛܝܼܢ ܩܲܢܝܵܐ ܕܗܵܘܢܵܟ ܠܲܡܨܵܪ ܐ̄ܪ̈ܵܙܹܐ</l>
                <l n="54">ܘܠܲܝܬܿ ܨܲܝܵܪܵܐ ܕܲܡܨܸܐ ܡܕܲܡܸܐ ܐܲܝܟ ܨܘܼܪ̈ܬܼܵܟ ܀</l>
                <l n="55">:ܐܘܿ ܠܵܟ ܟܵܗܢܵܐ ܡܟܲܗܸܢ ܒܐܲܪܥܵܐ ܪܘܼܚܵܢܵܐܝܼܬܼ</l>
                <l n="56">ܕܠܵܐ ܫܲܠܝܼܛܝܼܢ ܪ̈ܘܼܚܵܢܝܹܐ ܕܢܼܬܿܕܲܡܘܿܢ ܒܵܟ ܀</l>
                <l n="57">:ܐܘܿ ܠܵܟ ܟܵܗܢܵܐ ܟܡܵܐ ܪܲܒܿ ܕܲܪܓܼܵܐ ܕܲܡܫܲܡܸܫ ܐܲܢ̄ܬܿ</l>
                <l n="58">ܕܲܡܫܲܡܫܵܢܹ̈ܐ ܕܢܘܼܪܵܐ ܘܪܘܼܚܵܐ ܙܵܝ̇ܥܝܼܢ ܡܸܢܹܗ ܀</l>
                <l n="59">:ܡܲܢ̣ܘܼ ܣܵܦܹ̇ܩ ܕܢܹܐܡܲܪ ܕܲܟܼܡܵܐ ܗ̄ܝܼ ܪܲܒܿܘܼܬܼ ܕܲܪܓܼܵܟ</l>
                <l n="60">ܕܲܥܒ݂ܲܪܬܿ ܐܸܢܘܿܢ ܠܲܫܡܲܝܵܢܹ̈ܐ ܒܫܸܡ ܫܘܼܠܛܵܢܵܟ ܀</l>
                <l n="61">:ܩܲܛܝܼܢ ܘܲܫܒܼܝܼܚ ܟܝܵܢܵܐ ܕܪܘܼܚܵܐ ܝܲܬܿܝܼܪ ܡܸܢܵܟ</l>
                <l n="62">ܘܠܵܐ ܡܲܦܲܣ ܠܹܗ ܕܲܢܨܘܼܪ ܐ̄ܪ̈ܵܙܹܐ ܒܕܼܘܡܝܵܐ ܕܝܼܠܵܟ ܀</l>
                <l n="63">ܪܲܒܿ ܡܲܠܲܐܟܼܵܐ ܘܲܟܼܡܵܐ ܕܢܹܐܡܲܪ ܪܲܒܿܘܼ ܡܸܢܵܟ: </l>

                <pb ed="http://syriaca.org/bibl/1765" n="343"/>

                <l n="64">ܘܡ̇ܐ ܕܡܸܬܼܦܲܚܲܡ ܥܲܡ ܬܸܫܡܸܫܬܵܟ ܒܨܝܼܪܘܼ ܡܸܢܵܟ ܀</l>
                <l n="65">:ܩܲܕܿܝܼܫ ܣܪܵܦܵܐ ܘܲܦܐܹܐ ܟܪܘܿܒܼܵܐ ܘܩܲܠܝܼܠ ܥܝܼܪܵܐ</l>
                <l n="66">ܘܠܵܐ ܡܨܸܝܢ ܪܵܗ̇ܛܝܼܢ ܥܲܡ ܫܲܪܝܘܼܬܼܵܐ ܕܡܸܠܲܬܿ ܦܘܼܡܟ ܀</l>
                <l n="67">:ܫܒܼܝܼܚ ܓܲܒܼܪܝܹܠ ܘܪܲܒܿ ܡܝܼܟܼܵܐܝܹܠ ܘܫܸܡܗܘܿܢ ܣܵܗܹ̇ܕܼ</l>
                <l n="68">ܘܲܬܼܚܹܝܬܼ ܐ̄ܪܵܙܵܐ ܕܡܲܓܼܥܲܠ ܒܐܝܼܕܼܵܝ̈ܟ ܟܕܝܼܢܝܼܢ ܟܠܢܵܫ ܀</l>
                <l n="69">:ܒܵܟ ܡܸܬܼܒܲܩܹܝܢ ܡܵܐ ܕܩܲܪܝܼܒܼ ܐܲܢ̄ܬܿ ܠܲܡܫܲܡܵܫܘܼ</l>
                <l n="70">ܘܠܵܟ ܗ̄ܘ̣ ܡܣܲܟܹܿܝܢ ܕܬܸܦܬܲܚ ܬܲܪܥܵܐ ܠܩܘܼܕܵܫܲܝ̈ܗܘܿܢ ܀</l>
                <l n="71">:ܩܵܠܹ̈ܐ ܕܫܘܼܒܼܚܵܐ ܛܥܝܼܢܝܼܢ ܩܵܝ̇ܡܝܼܢ ܡ̣ܢ ܝܲܡܝܼܢܵܟ</l>
                <l n="72">ܘܡ̇ܐ ܕܲܓܼܡܪܬܵܝܗܝ ܠܐ̄ܪܵܙ ܦܘܼܪܩܵܢܵܟ ܩܥ̣ܵܘ ܬܸܫܒܿܘܿܚܬܵܐ ܀</l>
                <l n="73">:ܒܚܘܼܒܵܐ ܟܕܼܝܼܢܝܼܢ ܬܚܹܝܬܼ ܨܸܒܼܝܵܢܵܐ ܕܲܟܼܣܸܐ ܒܐ̄ܪ̈ܵܙܲܝܟ</l>
                <l n="74">ܘܲܡܝܲܩܪܝܼܢ ܠܵܟ ܡܸܛܠ ܛܲܟܼܣܵܐ ܕܡܸܫܬܲܡܲܫ ܒܵܟ ܀</l>
                <l n="75">:ܘܐܸܢ ܪ̈ܘܼܚܵܢܹܐ ܠܵܐ ܚܵܫܘܿܫܹ̈ܐ ܡܝܲܩܪܝܼܢ ܛܲܟܼܣܵܟ</l>
                <l n="76">ܡܲܢ ܠܵܐ ܢܸܓܼܕܿܘܿܠ ܟܠܝܼܠ ܩܘܼܠܵܣܹ̈ܐ ܠܪܲܒܿܘܼܬܼ ܕܲܪܓܼܵܟ ܀</l>
                <l n="77">:ܢܸܬܼܗܲܪ ܟܠܫܵܥ ܕܲܟܼܡܵܐ ܝܸܪܒܲܬ̤ ܪܲܒܿܘܼܬܼ ܕܲܪܓܼܵܟ</l>
                <l n="78">ܕܟܸܕܼܢܲܬ̤ ܐܸܢܘܿܢ ܠܪܵܘܡ̇ܐ ܘܥܘܼܡܩܵܐ ܬܚܹܝܬܼ ܫܘܼܠܛܵܢܵܗ̇ ܀</l>
                <l n="79">:ܒܪܵܘܡ̇ܐ ܘܥܘܼܡܩܵܐ ܠܒ݂ܲܟܼܘ ܫܘܼܠܛܵܢܵܐ ܟܵܗܢܹ̈ܐ ܕܥܹܕܿܬܵܐ</l>
                <l n="80">ܘܗܸܢ̣ܘܿܢ ܦܵܩ̇ܕܿܝܼܢ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ ܀</l>
                <l n="81">:ܒܹܝܬܼ ܬܲܠܵܗܵܐ ܠܐ̄ܢܵܫܵܐ ܩܵܝ̇ܡܝܼܢ ܐܲܝܟ ܡܸܨܗܵܝܹ̈ܐ</l>
                <l n="82">ܘܲܒܼܡܸܠܲܝ̈ܗܘܿܢ ܪܵܟܸܦܝܼܢ ܥܵܘ̣ܠܵܐ ܡ̣ܢ ܐ̄ܢܵܫܘܼܬܼܵܐ ܀</l>
                <l n="83">:ܩܠܝܼܕܼܵܐ ܕܪ̈ܲܚܡܹܐ ܐܲܠܵܗܵܝܹ̈ܐ ܣܝܼܡ ܒܐܝܼܕܲܝ̈ܗܘܿܢ</l>
                <l n="84">ܘܐܲܝܟ ܪܸܓܲܬܼܗܘܿܢ ܡܦܲܠܓܼܝܼܢ ܚܲܝܹ̈ܐ ܠܲܒܼܢܲܝ̈ܢܵܫܵܐ ܀</l>
                <l n="85">:ܚܲܝܠܵܐ ܟܲܣܝܵܐ ܚܲܝܸܠ ܐܸܢܘܿܢ ܠܡܸܣܥܲܪܣ ܗܵܕܹܐ</l>
                <l n="86">ܕܲܒܼܓܲܠ̈ܝܵܬܼܵܐ ܢܚܵܘܘܿܢ ܚܘܼܒܹܿܗ ܠܲܥܒܼܵܕܼ ܐܝܼܕܼܵܘ̈ܗܝ ܀</l>
                <l n="87">:ܚܘܼܒܹܿܗ ܚܵܘܝܼ ܒܐ̄ܪܵܙܵܐ ܕܐܲܫܠܸܡ ܠܐܲܪ̈ܥܵܢܵܝܹܐ</l>
                <l n="88">ܕܢܸܗܘܘܿܢ ܚܵܢ̇ܝܼܢ ܐ̄ܢܵܫܵܐ ܠܐ̄ܢܵܫܵܐ ܡ̣ܢ ܡ̇ܘܗܲܒܼܬܹܗ ܀</l>
                <l n="89">:ܚܹܝܠ ܡ̇ܘܿܗܲܒܼܬܹܗ ܐܲܫܠܸܡ ܒܐܝܼܕܼܵܐ ܕܟܼܵܗܢܲܝ̈ ܥܹܕܿܬܵܐ</l>
                <l n="90">ܕܢܚܲܝܠܘܼܢ ܒܵܗ̇ ܡܚܝܼܠܘܼܬܼ ܐ̄ܢܵܫܵܐ ܕܚܵܝ̣ܒܼܘ ܒܲܚܛܝܼܬܼܵܐ ܀</l>
                <l n="91">:ܚܵܘܒܲܬܼ ܐ̄ܢܵܫܵܐ ܦܪܲܥ ܟܵܗܢܵܐ ܒܝܲܕܼ ܬܸܫܡܸܫܬܹ̇ܗ</l>
                <l n="92">ܘܲܫܛܵܪ ܓܸܢܣܹܗ ܠܵܚܹ̇ܐ ܒܡܲܝܵ̈ܐ ܘܲܡܚܲܕܸܿܬܼ ܠܹܗ ܀</l>
                <l n="93">:ܐܲܝܟ ܕܲܒܼܟܼܘܼܪܵܐ ܢܵܣܹ̇ܟ ܦܲܓܼܪܹ̈ܐ ܒܡܲܥܡܘܿܕܝܼܬܼܵܐ</l>
                <l n="94">ܘܐܲܝܟ ܕܲܒܼܢܘܼܪܵܐ ܡܛܲܠܸܩ ܝܲܥܪܵܐ ܕܡ̇ܝܘܿܬܼܘܼܬܼܵܐ ܀</l>
                <l n="95">:ܣܲܡܵܐ ܕܪܘܼܚܵܐ ܡܲܪܡܸܐ ܒܡܲܝܵ̈ܐ ܐܲܝܟ ܕܲܒܼܟܼܘܼܪܵܐ</l>
                <l n="96">ܘܲܡܕܹܿܟܸܿܐ ܠܹܗ ܠܲܨܠܸܡ ܐ̄ܢܵܫܵܐ ܡ̣ܢ ܨܵܐܘܼܬܼܵܐ ܀</l>
                <l n="97">:ܒܪܸܬܼܚܵܐ ܕܪܘܼܚܵܐ ܡ̇ܪܹܩ ܫܘܼܚܬܵܐ ܕܦܲܓܼܪܵܐ ܘܢܲܦܫܵܐ</l>
                <l n="98">ܘܲܚܠܵܦ ܡܸܕܼܪܵܐ ܩܵܢܹ̇ܝܢ ܓܵܘܢܵܐ ܕܲܫܡܲܝܵܢܹ̈ܐ ܀ </l>

                <pb ed="http://syriaca.org/bibl/1765" n="344"/>

                <l n="99">:ܘܲܙܢܵܐ ܕܡܲܝܵ̈ܐ ܡܛܲܝܸܒܼ ܣܵܐܹ̇ܡ ܒܲܕܼܡܘܼܬܼ ܟܘܼܪܵܐ</l>
                <l n="100">ܘܐܲܟܸܿܢ ܩܵܪܹܒܼ ܘܓܼܵܠܹ̇ܐ ܚܲܝܠܵܐ ܕܐܘܼܡ̇ܢܘܼܬܹܗ ܀</l>
                <l n="101">:ܢܲܚ̈ܬܹܿܐ ܦܐܲܝܵ̈ܐ ܡܟܲܣܸܐ ܦܲܓܼܪܹܗ ܒܲܪܵܢܵܐܝܼܬܼ</l>
                <l n="102">ܘܐܸܣܛܲܠ ܪܘܼܚܵܐ ܡܨܲܒܿܬܼܵܐ ܢܲܦܫܹܗ ܓܵܘܢܵܐܝܼܬܼ ܀</l>
                <l n="103">:ܟܠܹܗ ܒܟܼܠܹܗ ܡܨܲܒܲܬܼ ܩܵܐܹ̇ܡ ܠܥܹܝܢ ܚܲܙܝܹ̈ܐ</l>
                <l n="104">ܕܲܒܼܝܲܕܼ ܨܸܒܼܬܹܿܗ ܢܸܓܼܠܹܐ ܠܐ̄ܢܵܫܵܐ ܥܲܠ ܕܲܥܬܼܝܼ̈ܕܼܵܢ ܀</l>
                <l n="105">:ܐܲܝܟ ܡܲܚܙܝܼܬܼܵܐ ܗܵܘܹ̇ܐ ܠܥܲܝܢܹ̈ܐ ܕܲܟܼܢܵܘܵܬܹ̈ܗ</l>
                <l n="106">ܕܲܢܚܘܼܪܘܼܢ ܒܹܗ ܘܢܸܩܢܘܿܢ ܣܲܒܼܪܵܐ ܠܡܸܫܬܲܒܵܚܘܼ ܀</l>
                <l n="107">:ܢܝܼܫܵܐ ܣܵܐܹ̇ܡ ܩܕܼܵܡ ܥܲܝܢܲܝ̈ܗܘܿܢ ܒܢܲܚ̈ܬܹܿܐ ܕܲܥܠܵܘܗܝ</l>
                <l n="108">ܕܢܸܗܘܘܿܢ ܚܵܢܹ̇ܝܢ ܠܡܸܨܛܲܒܵܬܼܘܼ ܪܘܼܚܵܢܵܐܝܼܬܼ ܀</l>
                <l n="109">:ܗܵܕܹܐ ܡܲܠܸܦ ܒܝܲܕܼ ܬܲܨܒܿܝܼܬܼܵܐ ܕܥܲܠ ܗܲܕܵܡ̇ܘ̈ܗܝ</l>
                <l n="110">ܕܫܘܼܒܼܚܵܐ ܡܲܠܒܸܿܫ ܐ̄ܪܵܙܵܐ ܕܒܼܐܝܼܕܵܘ̈ܗܝ ܠܲܕܼܩܵܪܹܒܼ ܠܹܗ ܀</l>
                <l n="111">:ܒܐܝܼܕܵܘ̈ܗܝ ܣܝܼܡܵܐ ܣܝܼܡܲܬܼ ܚܲܝܹ̈ܐ ܕܟܲܣܝܵܐ ܒܡܲܝܵ̈ܐ</l>
                <l n="112">ܘܐܸܠܵܐ ܩܵܪܹ̇ܒܼ ܘܲܡܦܲܠܸܓܼ ܠܵܗ̇ ܠܵܐ ܡܸܬܼܝܲܗ̄ܒܵܐ ܀</l>
                <l n="113">:ܩܠܝܼܕܼܵܐ ܕܡܸܠ̣ܬܹܗ ܡ̇ܘܫܸܛ ܦܵܬ̇ܲܚ ܬܪܲܥ ܡܵܘܗܲܒܼܬܼܵܐ</l>
                <l n="114">ܘܲܒܼܒܲܪܬܼ ܩܵܠܹܗ ܡܦܲܠܸܓܼ ܕܵܫܢܹ̈ܐ ܠܥܲܒܼܕܲܝ̇ ܡܲܠܟܿܐ ܀</l>
                <l n="115">:ܐܲܝܟ ܕܥܲܠ ܝܲܡܵܐ ܩܵܐܹ̇ܡ ܐܵܦ ܗܘ̤ ܒܲܕܼܡܘܼܬܼ ܡܘܼܫܹܐ</l>
                <l n="116">ܘܲܚܠܵܦ ܚܘܼܛܪܵܐ ܡܪܝܼܡ ܒܲܪܬܼ ܩܵܠܹܗ ܥܲܠ ܫܲܬܿܝܼܩܹ̈ܐ ܀</l>
                <l n="117">:ܒܡܸܠܲܬܼ ܦܘܼܡܹܗ ܡ̇ܚܹ̇ܐ ܠܡܲܝܵ̈ܐ ܐܲܝܟ ܒܲܪ ܥܲܡܪܲܡ</l>
                <l n="118">ܘܨܵܝ̇ܬܿܝܼܢ ܩܵܠܹܗ ܛܵܒܼ ܡ̣ܢ ܩܵܠܹܗ ܕܒܲܪ ܥܵܒܼܪ̈ܵܝܹܐ ܀</l>
                <l n="119">:ܠܡܘܼܫܹܐ ܫܲܡ̣ܥܘܼܗܝ ܟܲܕܼ ܛܵܒܼ ܫܲܡ̣ܥܘܼܗܝ ܠܵܐ ܐܸܬܼܩܲܕܲܫܘ</l>
                <l n="120">ܠܟܼܵܗܢܵܐ ܕܥܹܕܿܬܵܐ ܡܸܫܬܲܡܝܼܢ ܠܹܗ ܘܩܵܢܹ̇ܝܢ ܘܩܵܕܼܫܵܐ ܀</l>
                <l n="121">:ܡܸܦܠܲܓܼ ܒܲܠܚܘܿܕܼ ܦܲܠܓܹܿܗ ܠܝܲܡܵܐ ܝܼܣܲܪܠܵܝܵܐ</l>
                <l n="122">ܘܥܵܘ̣ܠܵܐ ܕܥܲܡܹܗ ܠܵܐ ܣܦܲܩ̣ ܕܲܟܿܝܼ ܒܚܹܝܠ ܬܸܕܼܡܘܼܪܬܵܐ ܀</l>
                <l n="123">:ܕܟܼܵܗܢܵܐ ܪܲܒܵܐ ܗ̄ܝܼ ܘܠܲܝܬܿ ܠܵܗ̇ ܦܸܚܡܵܐ ܒܐܲܝܠܹܝܢ ܕܲܗ̤ܘܲܝ̈</l>
                <l n="124">ܕܝܵܗ̇ܒܵܐ ܚܲܝܠܵܐ ܕܫܘܼܒܼܩܵܢ ܥܵܘ̣ܠܵܐ ܠܠܵܐ ܪ̈ܵܓܼܘܿܫܹܐ ܀</l>
                <l n="125">:ܨܹܝܕ ܗܵܘ̇ ܪܸܡܙܵܐ ܕܲܒܼܪ̣ܵܐ ܒܪܝܼܬܼܵܐ ܬܵܠܹ̇ܐ ܚܝܵܪܹܗ</l>
                <l n="126">ܘܡܸܢܹܗ ܝܵܠܹ̇ܦ ܕܠܲܝܟܲܢ ܢܸܒܼܪܸܐ ܒܪܝܼܬܼܵܐ ܚܕܲܬܵܐ ܀</l>
                <l n="127">:ܒܗܵܘ̇ ܐܸܣܟܹܿܡܵܐ ܕܐܲܗܘܝܼ ܥܵܠܡܵܐ ܡܕܲܡܸܐ ܐܵܦ ܗܘ̤</l>
                <l n="128">ܘܡܲܫܡܲܥ ܩܵܠܵܐ ܐܲܝܟ ܗܵܘ̇ ܕܲܩܥ̣ܵܐ ܒܪܵܫܝܼܬܼ ܒܐܲܪܥܵܐ ܀</l>
                <l n="129">:ܐܲܝܟ ܒܵܪܘܿܝܵܐ ܦܲܩܹ̇ܕܼ ܐܵܦ ܗܘ̤ ܠܡܲܝܵ̈ܐ ܫܚܝܼܡܹܐ</l>
                <l n="130">ܘܲܚܠܵܦ ܢܘܼܗܪܵܐ ܕܵܢܲܚ̇ ܡܸܢܗܘܿܢ ܚܹܝܠ ܚܲܝܘܼܬܼܵܐ ܀</l>
                <l n="131">:ܩܵܠ ܒܵܪܘܿܝܵܐ ܒܪ̣ܵܐ ܢܲܗܝܼܪܹ̈ܐ ܡ̣ܢ ܠܵܐ ܡܸܕܼܿܡ</l>
                <l n="132">ܘܗܘ̤ ܡ̣ܢ ܡܸܕܸܿܡ ܒܵܪܹܐ ܡܸܕܸܿܡ ܒܚܹܝܠ ܒܵܪܘܿܝܵܐ ܀</l>
                <l n="133">:ܠܵܐ ܕܝܼܠܹܗ ܗ̄ܝܼ ܒܪܝܼܬܼܵܐ ܕܒܼܵܪܹܐ ܒܥܘܼܒܵܐ ܕܡܲܝ̈ܵܐ</l>
                <l n="134">ܐܸܠܵܐ ܕܪܸܡܙܵܐ ܕܲܒܼܪܵܐ ܒܪܝܼܬܼܵܐ ܡ̣ܢ ܠܵܐ ܡܸܕܸܿܡ ܀</l>
                <l n="135">ܗܵܘ̇ ܦܘܼܩܕܵܢܵܐ ܕܐܸܡ݂ܲܪ ܘܲܗܘ̤ܵܘ ܡܠܝܼܠܹ̈ܐ ܘܚܲܪ̈ܫܹܐ: </l>

                <pb ed="http://syriaca.org/bibl/1765" n="345"/>

                <l n="136">ܗܘ̤ ܦܵܩܹ̇ܕܼ ܒܹܗ ܘܗܵܘܹ̇ܝܢ ܐ̄ܢܵܫܵܐ ܗܘܵܝܵܐ ܚܲܕܼܬܼܵܐ ܀</l>
                <l n="137">:ܗܵܝ̇ ܒܲܪܬܼ ܩܵܠܵܐ ܕܲܫܡ݂ܲܥܘ ܡܲܝܵ̈ܐ ܘܐܵܘܠܸܕܼܘ ܪ̈ܲܚܫܵܐ</l>
                <l n="138">ܗ̤ܝ ܗܵܝ̇ ܫܵܡ̇ܥܝܼܢ ܡ̣ܢ ܦܘܼܡ ܟܵܗܢܵܐ ܘܝܵܠ̇ܕܿܝܼܢ ܐ̄ܢܵܫܵܐ ܀</l>
                <l n="139">:ܪܲܒܿܘܼ ܝܲܠܕܵܐ ܕܡܲܦܪܹܝܢ ܗܵܫܵܐ ܝܲܬܿܝܼܪ ܡ̣ܢ ܗܵܘ̇</l>
                <l n="140">ܟܡܵܐ ܕܲܡܝܲܬܲܪ ܐ̄ܢܵܫܵܐ ܡܠܝܼܠܵܐ ܡ̣ܢ ܫܲܬܿܝܼܩܵܐ ܀</l>
                <l n="141">:ܒܲܕܿܡܘܼܬܼ ܙܲܪܥܵܐ ܡܲܪܡܸܐ ܡܸܠܬܹܗ ܒܥܘܼܒܵܐ ܕܡܲܝܵ̈ܐ</l>
                <l n="142">ܘܒܼܵܛ̇ܢܝܼܢ ܘܝܵܠ̇ܕܿܝܼܢ ܝܲܠܕܵܐ ܚܲܕܼܬܼܵܐ ܕܠܵܐ ܒܲܥܝܵܕܵܐ ܀</l>
                <l n="143">:ܩܵܠܹ̈ܐ ܕܪܘܼܚܵܐ ܡܬܲܪܓܸܿܡ ܦܘܼܡܹܗ ܥܲܡ ܫܲܬܿܝܼܩܵܐ</l>
                <l n="144">ܘܩܵܢܹ̇ܝܢ ܚܲܝܠܵܐ ܠܡܸܬܲܠ ܚܲܝܹ̈ܐ ܠܲܡܠܝܼܠܘܼܬܼܵܐ ܀</l>
                <l n="145">:ܠܸܥܙܵܐ ܚܲܕܼܬܼܵܐ ܨܵܝ̇ܬܿܝܼܢ ܚܲܪ̈ܫܹܐ ܡ̣ܢ ܡܲܠܵܠܹ̈ܐ</l>
                <l n="146">:ܐܲܝܟ ܗܵܘ̇ ܠܸܥܙܵܐ ܕܫܸܡܥܲܬ̤ ܡܲܪܝܼܡ ܡ̣ܢ ܓܲܒܼܪܝܹܠ</l>
                <l n="147">:ܘܒܲܪܬܼܵܐ ܛܵܒܼܬܼܵܐ ܡܲܦܸܠ ܐܵܦ ܗܘ̤ ܒܐܸܕܼܢܲܝ̈ ܐ̄ܢܵܫܵܐ</l>
                <l n="148">ܐܲܝܟ ܗܵܘ̇ ܣܲܒܼܪܵܐ ܕܐܲܟܼܪܸܙ ܥܝܼܪܵܐ ܒܝܲܠܕܹܿܗ ܕܲܒܼܪܵܐ ܀</l>
                <l n="149">:ܒܕܼܘܼܟܲܬܼ ܥܝܼܪܵܐ ܡܡܲܠܸܐ ܒܛܲܟܼܣܹܗ ܘܛܵܒܼ ܡ̣ܢ ܥܝܼܪܵܐ</l>
                <l n="150">ܕܡܲܩܢܹܐ ܣܲܒܼܪܵܐ ܠܲܕܼܠܵܐ ܣܲܒܼܪܵܐ ܒܩܵܠ ܦܸܬܼܓܼܵܡܵܘ̈ܗܝ ܀</l>
                <l n="151">:ܒܹܝܬܼ ܐܝܼܬܼܘܼܬܼܵܐ ܠܲܒܼܢܲܝ̈ܢܵܫܵܐ ܡܡܲܨܥ ܩܵܐܹ̇ܡ</l>
                <l n="152">ܘܲܒܼܝܲܕܼ ܡܸܠܵܘ̈ܗܝ ܡܫܲܪܲܪ ܬܸܢܘܲܝ ܕܲܬܼܪܹܝܢ ܓܲܒܹ̈ܐ ܀</l>
                <l n="153">:ܡܦܝܼܣ ܒܲܚܢܲܓܼܬܼܵܐ ܠܟܲܣܝܵܐ ܕܲܟܼܣܸܐ ܘܲܓܼܠܸܐ ܒܚܘܼܒܹܿܗ</l>
                <l n="154">ܘܢܵܚܹ̇ܝܬܼ ܨܹܐܕܵܘܗܝ ܚܲܝܠܵܐ ܕܡܸܢܹܗ ܘܓܼܵܡܲ݁ܪ ܡܸܠܵܘ̈ܗܝ ܀</l>
                <l n="155">:ܒܫܸܡ ܐܝܼܬܼܘܼܬܼܵܐ ܫܡܵܗܹ̈ܐ ܬܠܵܬܼܵܐ ܡܩܲܕܸܿܫ ܡܲܝ̈ܵܐ</l>
                <l n="156">ܕܢܸܗܘܘܿܢ ܣܵܦ̇ܩܝܼܢ ܠܲܓܼܡܝܼܪܘܼܬܼܵܐ ܕܕܼܘܼܟܵܝ ܛܲܡ̈ܐܹܐ ܀</l>
                <l n="157">:ܛܲܡܐܝܼܬܼ ܐ̄ܢܵܫܵܐ ܡܕܲܟܸܿܐ ܒܡܲܝ̈ܵܐ ܠܵܐ ܗ̄ܘ̣ܵܐ ܒܡܲܝ̈ܵܐ</l>
                <l n="158">ܐܸܠܵܐ ܒܚܲܝܠܵܐ ܕܫܸܡ ܐܝܼܬܼܘܼܬܼܵܐ ܕܡܲܓܸܿܢ ܬܲܡ̇ܢ ܀</l>
                <l n="159">:ܚܹܝܠ ܐܝܼܬܼܘܼܬܼܵܐ ܫܵܪܹܐ ܒܡܲܝܵ̈ܐ ܡܸܬܼܚܲܙܝܵܢܹ̈ܐ</l>
                <l n="160">ܘܲܒܼܚܹܝܠ ܚܲܝܠܹܗ ܡܫܲܗܹܝܢ ܬܘܼܩܦܵܐ ܕܒܼܝܼܫܵܐ ܘܡ̇ܘܬܵܐ ܀</l>
                <l n="161">:ܒܝܼܫܵܐ ܘܡ̇ܘܬܵܐ ܡܸܬܼܒܲܛܠܝܼܢ ܒܵܗ̇ ܒܡܲܥܡܘܿܕܼܝܼܬܼܵܐ</l>
                <l n="162">ܘܢܘܼܚܵܡ ܦܲܓܼܪܵܐ ܘܦܘܼܪܩܵܢ ܢܲܦܫܵܐ ܡܸܬܼܟܲܪܙܝܼܢ ܒܵܗ̇ ܀</l>
                <l n="163">:ܐܲܝܟ ܕܲܒܼܩܲܒܼܪܵܐ ܡܸܬܼܩܲܒܼܪܝܼܢ ܒܵܗ̇ ܦܲܓܼܪܵܐ ܘܢܲܦܫܵܐ</l>
                <l n="164">ܘܡܵܝ̇ܬܿܝܼܢ ܘܚܵܐܹ̇ܝܢ ܒܐ̄̈ܪܵܙ ܢܘܼܚܡܵܐ ܕܗܵܘܹ̇ܐ ܒܚܲܪܬܼܵܐ ܀</l>
                <l n="165">:ܛܲܟܼܣܵܐ ܕܩܲܒܼܪܵܐ ܡܡܲܠܝܵܐ ܠܐ̄ܢܵܫܵܐ ܐ̄ܪܵܙܵܢܵܐܝܼܬܼ</l>
                <l n="166">ܘܩܵܠ ܟܵܗܢܘܼܬܼܵܐ ܐܲܝܟ ܩܵܠ ܩܲܪܢܵܐ ܕܲܒܼܫܘܼܠܵܡܵܐ ܀</l>
                <l n="167">:ܒܩܲܒܼܪܵܐ ܕܡܲܝܵ̈ܐ ܩܵܒܲ݁ܪ ܟܵܗܢܵܐ ܠܟܼܠܹܗ ܐ̄ܢܵܫܵܐ</l>
                <l n="168">ܘܲܡܢܲܚܸܡ ܠܹܗ ܒܚܹܝܠ ܚܲܝܘܼܬܼܵܐ ܟܲܟܼܣܸܐ ܒܡܸܠܵܘ̈ܗܝ ܀</l>
                <l n="169">:ܒܲܬܼܪܵܥ ܩܲܒܼܪܵܐ ܕܡܲܥܡܘܿܕܼܝܼܬܼܵܐ ܡܙܲܝܲܢ ܩܵܐܹ̇ܡ</l>
                <l n="170">ܘܓܼܵܡܲ݁ܪ ܬܲܡܵܢ ܐ̄ܪܵܙܵܐ ܕܡܵܘܬܵܐ ܘܲܕܼܢܘܼܚܵܡܵܐ ܀</l>
                <l n="171">ܒܩܵܠܵܐ ܓܼܠܝܵܐ ܡܲܟܼܪܸܙ ܚܲܝܠܵܐ ܕܐܲܝܕܼܵܐ ܕܣܵܥܲ݁ܪ: </l>

                <pb ed="http://syriaca.org/bibl/1765" n="346"/>

                <l n="172">ܕܐܲܝܟܲܢ ܡ̇ܐܹ̇ܬܼ ܐ̄ܢܵܫܵܐ ܒܡܲܝ̈ܵܐ ܘܗܵܦܹ̄ܝܟ ܚܲܝܹ̇ܐ ܀</l>
                <l n="173">:ܡܸܓܼܠܵܐ ܓܵܠܹ̇ܐ ܘܲܡܚܵܘܸܐ ܠܹܗ ܠܐܲܝܢܵܐ ܕܥܵܡܹ̇ܕܼ</l>
                <l n="174">ܕܲܒܼܫܸܡ ܡܲܢ̣ܘܼ ܡ̇ܐܹ̇ܬܼ ܘܚܵܝܹ̇ܐ ܩܲܠܝܼܠܵܐܝܼܬܼ ܀</l>
                <l n="175">:ܫܸܡ ܐܝܼܬܼܘܼܬܼܵܐ ܡܲܕܼܟܲܪ ܘܐܵܡܲ݁ܪ ܬܠܵܬܼ ܙܲܒܼ̈ܢܵܬܼܵܐ</l>
                <l n="176">ܐܲܒܼܵܐ ܘܲܒܼܪܵܐ ܘܪܘܼܚܵܐ ܕܩܘܼܕܼܫܵܐ ܚܕܼܵܐ ܫܲܘܝܘܼܬܼܵܐ ܀</l>
                <l n="177">:ܫܡܵܗܹ̈ܐ ܬܵܢܹ̇ܐ ܩܵܠܵܐ ܓܲܠܝܵܐ ܘܐܵܡܲ݁ܪ ܗܵܟܲܢ</l>
                <l n="178">ܕܲܦܠܵܢ ܥܵܡܹ̇ܕ ܒܲܫܡܵܐ ܕܐܲܒܼܵܐ ܘܲܒܼܪܵܐ ܘܪܘܼܚܵܐ ܀</l>
                <l n="179">:ܠܵܐ ܕܹܝܢ ܐܲܡܲ݁ܪ ܕܐ̄ܢܵܐ ܡܲܥܡܸܕܼ ܐ̄ܢܵܐ ܐܸܠܵܐ ܕܥܵܡܹ̇ܕܼ</l>
                <l n="180">ܕܠܵܘ ܗܘ̤ ܡܲܥܡܸܕܼ ܐܸܝܠܵܐ ܕܣܝܼܡ ܒܲܫܡܵܗܹ̈ܐ ܀</l>
                <l n="181">:ܫܡܵܗܹ̈ܐ ܝܵܗ̇ܒܿܝܼܢ ܫܘܼܒܼܩܵܢ ܥܵܘ̣ܠܵܐ ܠܵܘ ܒܲܪܢܵܫܵܐ</l>
                <l n="182">ܘܗܸܢܘ̣ܿܢ ܙܵܪܥܝܼܢ ܚܲܝܹ̈ܐ ܚܲܕܼ̈ܬܹܐ ܒܡܵܝܘܿܬܼܘܼܬܼܵܐ ܀</l>
                <l n="183">:ܒܫܸܡܗܘܿܢ ܥܵܡܹ̇ܕܼ ܐܲܝܢܵܐ ܕܥܵܡܹ̇ܕܼ ܐܲܝܟ ܕܲܒܼܩܲܒܼܪܵܐ</l>
                <l n="184">ܘܗܸܢܘ̣ܿܢ ܩܵܪܹܝܢ ܘܲܡܩܝܼܡܝܼܢ ܠܹܗ ܡ̣ܢ ܡܝܼܬܼܘܼܬܹܗ ܀</l>
                <l n="185">:ܬܠܵܬܼ ܙܲܒܼ̈ܢܵܬܼܵܐ ܡܲܪܟܸܿܢ ܪܹܫܹܗ ܒܲܫܡܵܗܲܝ̈ܗܘܿܢ</l>
                <l n="186">ܕܢܹܐܠܲܦ ܛܲܟܼܣܵܐ ܕܟܲܕܼ ܐܸܢܘܿܢ ܬܠܵܬܼܵܐ ܐܸܢܘܿܢ ܀</l>
                <l n="187">:ܒܐ̄ܪܵܙ ܦܵܪܘܿܩܲܢ ܗܵܘܹ̇ܐ ܥܘܼܒܵܐ ܕܡܲܥܡܘܿܕܝܼܬܼܵܐ</l>
                <l n="188">ܒܗܵܘ̇ ܐܸܣܟܹܿܝܡܵܐ ܕܝܵܘܡܹ̈ܐ ܬܠܵܬܼܵܐ ܕܲܒܼܓܼܵܘ ܩܲܒܼܪܵܐ ܀</l>
                <l n="189">:ܬܠܵܬܼܵܐ ܝܵܘ̈ܡܝܼܢ ܗܘ̤ܵܐ ܦܵܪܘܿܩܲܢ ܒܹܝܬܼ ܥܲܢܝܼ̈ܕܹܐ</l>
                <l n="190">ܐܵܦ ܥܵܡ̇ܘܿܕܼܵܐ ܬܠܵܬܼ ܙܲܒܼ̈ܢܵܬܼܵܐ ܬܠܵܬܼܵܐ ܝܵܘ̈ܡܝܼܢ ܀</l>
                <l n="191">:ܡܡܵܬܼ ܗ̄ܘ̣ ܡ̇ܐܹ̇ܬܼ ܒܐ̄ܪܵܙ ܗܵܘ̇ ܡ̇ܘܬܵܐ ܕܡܝܼܬܼ ܡܲܚܸܐ ܟܠ</l>
                <l n="192">ܘܡܸܚܵܐ ܚܵܝܹ̇ܐ ܒܐܸܣܟܹܿܝܡ ܚܲܝܹ̈ܐ ܕܠܵܐ ܫܘܼܠܵܡܵܐ ܀</l>
                <l n="193">:ܚܛܝܼܬܼܵܐ ܘܡ̇ܘܬܵܐ ܫܵܠܲ݁ܚ ܫܵܕܹ̇ܐ ܒܡܲܥܡܘܿܕܝܼܬܼܵܐ</l>
                <l n="194">ܒܐܸܣܟܹܿܝܡ ܢܲܚ̈ܬܹܿܐ ܕܐܲܪܦܝܼ ܡ̇ܪܲܢ ܒܩܲܒܼܪܵܐ ܘܲܢܦܲܩ̣ ܀</l>
                <l n="195">:ܒܲܕܼܡܘܼܬܼ ܥܘܸܠܵܐ ܡ̣ܢ ܓܵܘ ܟܲܪܣܵܐ ܡܕܼܝܼܩ ܡ̣ܢ ܡܲܝܵ̈ܐ</l>
                <l n="196">ܘܲܚܠܵܦ ܢܲܚ̈ܬܹܿܐ ܡܩܲܒܸܿܠ ܗܵܟܢܵܐ ܘܲܡܥܲܦܸܩ ܠܹܗ ܀</l>
                <l n="197">:ܠܥܘܸܠܵܐ ܕܵܡܹ̇ܐ ܟܲܕܼ ܡܸܬܼܥܲܠܸܐ ܡ̣ܢ ܓܵܘ ܡܲܝ̈ܵܐ</l>
                <l n="198">ܘܐܲܝܟ ܕܲܠܥܘܸܠܵܐ ܡܥܲܦܸܩ ܟܠܢܵܫ ܠܹܗ ܀</l>
                <l n="199">:ܓܠܵܦ ܥܲܙܪܘܼܪܹ̈ܐ ܡܲܪܡܹܝܢ ܢܲܚ̈ܬܹܿܐ ܥܲܠ ܗܲܕܵܡܵܘ̈ܗܝ</l>
                <l n="200">ܘܲܡܨܲܒܿܬܼܝܼܢ ܠܹܗ ܐܲܝܟ ܕܲܠܚܲܬܼܢܵܐ ܒܝܘܿܡ ܡܸܫܬܿܘܼܬܼܵܐ ܀</l>
                <l n="201">:ܙܢܲܝ̈ ܡܸܫܬܿܘܼܬܼܵܐ ܡܡܲܠܸܐ ܐܵܦ ܗܘ̤ ܒܡܲܥܡܘܿܕܼܝܼܬܼܵܐ</l>
                <l n="202">ܘܲܒܼܬܲܨܒܿܝܼܬܹܗ ܨܵܐܲܪ ܫܘܼܒܼܚܵܐ ܕܲܡܛܲܝܲܒܼ ܠܹܗ ܀</l>
                <l n="203">:ܒܦܲܐܝܘܼܬܼ ܢܲܚܬܵܘ̈ܗܝ ܥܲܠ ܦܲܐܝܘܼܬܼܵܐ ܕܲܠܗܲܠ ܡܲܟܼܪܸܙ</l>
                <l n="204">ܗܵܪܟܵܐ ܐ̄ܪܵܙܵܐ ܘܬܲܡܵܢ ܩܘܼܫܬܵܐ ܕܠܵܐ ܡܸܬܿܕܼܿܓܲܠ ܀ </l>

                <pb ed="http://syriaca.org/bibl/1765" n="347"/>

                <l n="205">:ܠܡܲܠܟܿܘܼܬܼ ܪܵܘܡ̇ܐ ܕܠܵܐ ܡܸܫܬܲܪܝܵܐ ܡܙܲܡܲܢ ܘܲܩܪܸܐ</l>
                <l n="206">ܘܲܕܫܲܪܝܼܪܵܐ ܡܩܲܕܸܿܡ ܨܵܐܲܪ ܐ̄ܪܵܙ ܒܘܼܕܵܩܵܗ̇ ܀</l>
                <l n="207">:ܒܐ̄ܪܵܙ ܗܵܘ̇ ܫܘܼܒܼܚܵܐ ܕܠܵܐ ܡܸܬܼܚܲܒܲܠ ܠܵܒܹ̇ܫ ܢܲܚ̈ܬܹܿܐ</l>
                <l n="208">ܕܢܸܗܘܸܐ ܡܕܲܡܸܐ ܐ̄ܪܵܙܵܢܵܐܝܼܬܼ ܒܲܥܬܼܝܼ̈ܕܼܵܬܼܵܐ ܀</l>
                <l n="209">:ܒܐ̄ܪܵܙܵܐ ܡ̇ܐܹ̇ܬܼ ܐܵܦ ܡܸܬܼܢܲܚܲܡ ܐܵܦ ܡܸܨܛܲܒܲܬܼ</l>
                <l n="210">ܘܐ̄ܪܵܙܵܢܵܐܝܼܬܼ ܡܕܲܡܸܐ ܒܚܲܝܹ̈ܐ ܠܵܐ ܡ̇ܝܘܿܬܹ̈ܐ ܀</l>
                <l n="211">:ܐ̄ܪܵܙܵܐ ܗ̄ܘ̣ ܝܲܠܕܹܿܗ ܕܗܵܘ̇ ܡ̇ܘܠܵܕܵܐ ܕܗܵܘܹ̇ܐ ܒܚܲܪܬܵܐ</l>
                <l n="212">ܘܕܘܼܒܵܪ ܚܲܝܵܘ̈ܗܝ ܕܗܵܘ̇ ܗܘܼܦܵܟܼܵܐ ܕܡܲܠܟܿܘܼܬܼ ܪܵܘܡ̇ܐ ܀</l>
                <l n="213">:ܒܐܘܼܪܚܵܐ ܕܚܲܝܹ̈ܐ ܪ̈ܘܼܚܵܢܝܹܐ ܡܫܲܪܸܐ ܕܢܸܪܕܸܿܐ</l>
                <l n="214">ܘܐܲܝܟ ܪ̈ܘܼܚܵܢܹܐ ܚܵܝܹ̇ܐ ܒܐܘܼܟܼܠܵܐ ܪܘܼܚܵܢܵܝܵܐ ܀</l>
                <l n="215">:ܪܘܼܚܵܢܵܐܝܼܬܼ ܗܵܘܹ̇ܐ ܝܲܠܕܹܿܗ ܐ̄ܪܵܙܵܢܵܝܵܐ</l>
                <l n="216">ܘܠܲܦܘܼܬܼ ܝܲܠܕܹܿܗ ܐܵܦ ܬܘܼܪܣܵܝܵܐ ܕܲܡܛܲܝܲܒܼ ܠܹܗ ܀</l>
                <l n="217">:ܚܲܕܬܼܵܐ ܗ̄ܘ̣ ܝܲܠܕܹܿܗ ܘܢܘܼܟܼܪܵܝ ܣܲܓܿܝܼ ܠܐܲܪ̈ܥܵܢܵܝܹܐ</l>
                <l n="218">ܘܠܲܝܬܿ ܡܲܬܼܩܵܠܵܐ ܠܪܲܒܿܘܼܬܼ ܐܘܼܟܼܠܵܐ ܕܡܸܬܿܬܲܪܣܸܐ ܒܹܗ ܀</l>
                <l n="219">:ܒܲܕܼܡܘܼܬܼ ܚܲܠܒܼܵܐ ܝܵܢܹ̇ܩ ܐ̄̈ܪ̈ܵܙܹܐ ܐܲܠܵܗܵܝܹ̈ܐ</l>
                <l n="220">ܘܲܡܕܲܪܓܼܝܼܢ ܠܹܗ ܐܲܝܟ ܝܲܠܘܼܕܵܐ ܠܘܵܬܼ ܕܲܥܬܼܝܼ̈ܕܼܵܢ ܀</l>
                <l n="221">:ܐܸܡ̇ܐ ܕܪܘܼܚܵܐ ܡܛܲܝܼܒܼܵܐ ܠܚܲܝܵܘ̈ܗܝ ܚܲܠܒܼܵܐ ܕܪܘܼܚܵܐ</l>
                <l n="222">ܘܲܚܠܵܦ ܬܕܲܝܵ̈ܐ ܣܵܝ̇ܡܵܐ ܒܦܘܼܡܹܗ ܦܲܓܼܪܵܐ ܘܲܕܡ̇ܐ ܀</l>
                <l n="223">:ܒܦܲܓܼܪܵܐ ܘܲܕܡ̇ܐ ܡܲܚܝܵܐ ܥܹܕܿܬܵܐ ܠܲܒܼܢܲܝ̈ ܟܲܪܣܵܗ̇</l>
                <l n="224">ܘܲܡܥܲܗܕܼܵܐ ܠܗܘܿܢ ܚܘܼܒܵܐ ܪܲܒܵܐ ܕܲܡܟܼܝܼܪܘܼܬܼܵܗ̇ ܀</l>
                <l n="225">:ܡܟܼܝܼܪܵܗ̇ ܝܲܗ̣̄ܒܼ ܠܵܗ̇ ܦܲܓܼܪܹܗ ܘܲܕܼܡܹܗ ܪܲܗܒܼܘܿܢ ܚܲܝܹ̈ܐ</l>
                <l n="226">ܕܬܸܩܢܸܐ ܚܲܝܠܵܐ ܠܡܸܬܲܠ ܚܲܝܹ̈ܐ ܡ̣ܢ ܚܲܝܘܼܬܼܵܗ̇ ܀</l>
                <l n="227">:ܗܘ̤ ܒܲܕܸܿܩ ܠܵܗ̇ ܕܒܼܐܘܼܟܼܠܵܐ ܕܦܲܓܼܪܹܗ ܡܲܚܸܐ ܠܝܲܠܕܲܝ̈ܗ̇</l>
                <l n="228">ܒܝܲܕܼ ܦܸܵܠ̈ܐܵܬܼܵܐ ܕܩܲܕܼܿܡ ܪܲܟܹܒܼ ܐ̈ܪܵܙܵܢܵܐܝܼܬܼ ܀</l>
                <l n="229">:ܬܵܘܪܵܐ ܕܦܸܛܡܵܐ ܟܲܢܹܝܗ ܠܕܼܒܼܚܵܐ ܕܦܲܓܼܪܵܢܘܼܬܹܗ</l>
                <l n="230">ܘܩܲܕܸܿܡ ܕܲܒܼܚܹܗ ܒܝܲܕܼ ܦܘܼܢܵܝܵܐ ܕܚܲܕܼ ܡ̣ܢ ܝܲܠܕܹܿܝ̈ܗ̇ ܀</l>
                <l n="231">:ܒܝܲܠܕܹܿܝܹ̈ܗ̇ ܫܸܠܡܲܬ̤ ܗܵܝ̇ ܕܲܟܼܝܼܒܼܵܐ ܒܫܲܪܒܹܿܗ ܕܛܵܥ̇ܝܵܐ</l>
                <l n="232">ܕܲܢܦܲܩ̣ ܚܘܼܒܹܿܗ ܘܩܲܒܸܿܠ ܐܸܢܘܿܢ ܒܡܲܥܡܘܿܕܝܼܬܼܵܐ ܀</l>
                <l n="233">:ܒܚܘܼܒܵܐ ܘܪ̈ܲܚܡܹܐ ܢܦܲܩ̣ ܠܘܼܩܒܲܠܗܘܿܢ ܘܩܲܒܸܿܠ ܐܸܢܘܿܢ</l>
                <l n="234">ܘܥܲܦܸܩ ܐܸܢܘܿܢ ܐܲܝܟ ܕܲܠܡܝܼܬܹ̈ܐ ܕܲܦܢ̣ܵܘ ܘܲܚ̣ܝܵܘ ܀</l>
                <l n="235">:ܚܹܝܠ ܦܸܠ̈ܐܵܬܹܗ ܦܲܫܸܩ ܘܲܓܼܠܵܐ ܩܕܼܵܡ ܥܲܝܢܲܝ̈ܗܘܿܢ</l>
                <l n="236">ܘܚܲܕܿܝܼ ܐܸܢܘܿܢ ܒܐܘܼܟܼܠܵܐ ܘܫܸܩܝܵܐ ܪܘܼܚܵܢܵܝܵܐ ܀ </l>

                <pb ed="http://syriaca.org/bibl/1765" n="348"/>

                <l n="237">:ܝܲܗ̣̄ܒܼ ܪܲܗܒܼܘܿܢܵܐ ܥܙܲܩܬܼܵܐ ܕܐܸܡ݂ܲܪ ܚܲܝܠܵ ܕܪܘܼܚܵܐ</l>
                <l n="238">ܘܐܲܠܒܸܿܫ ܐܸܢܘܿܢ ܐܸܣܛܲܠ ܫܘܼܒܼܚܵܐ ܕܡܲܥܡܘܿܕܼܝܼܬܼܵܐ ܀</l>
                <l n="239">:ܕܒܲܚ̣ ܠܲܩܢܘܿܡܹܗ ܕܲܡܦܲܛܲܩ ܗ̄ܘ̣ܵܐ ܪܘܚܵܢܵܐܝܼܬܼ</l>
                <l n="240">ܘܐܵܘܟܸܿܠ ܐܸܢܘܿܢ ܐܘܼܟܼܠܵܐ ܕܲܟܼܣܹܝܢ ܚܲܝܹ̈ܐ ܒܐܘܼܟܠܹܗ ܀</l>
                <l n="241">:ܐܲܣܐܸܢ ܐܸܢܘܿܢ ܪܲܗܛܵܐ ܛܵܒܼܵܐ ܕܕܸܘܼܒܵܪ ܚܲܝܹ̈ܐ</l>
                <l n="242">ܕܠܵܐ ܢܸܬܿܬܲܩܠܘܼܢ ܒܲܫܒܼܝܼܠ ܙܹܐܦܵܐ ܕܡ̇ܝܘܿܬܼܘܼܬܼܵܐ ܀</l>
                <l n="243">:ܙܲܡܸܢ ܘܲܩ̣ܪܵܐ ܠܲܫܡܲܝܵܢܹ̈ܐ ܒܝܘܿܡ ܚܘܼܕܵܬܼܗܘܿܢ</l>
                <l n="244">ܘܐܲܦܨܲܚ ܐܸܢܘܿܢ ܕܲܟܼܡܝܼܪܝܼܢ ܗ̄ܘ̣ܵܐ ܥܲܠ ܚܵܘܒܲܝ̈ܗܘܿܢ ܀</l>
                <l n="245">:ܟܲܪܣܵܐ ܕܡܲܝܵ̈ܐ ܝܸܠܕܲܬ̤ ܐܸܢܘܿܢ ܪܘܼܚܵܢܵܐܝܼܬܼ</l>
                <l n="246">ܘܚܹܝܠ ܛܲܝܒܿܘܼܬܹܗ ܫܲܡܠܝܼ ܘܲܓܼܡܲܪ ܣܘܼܢܩܵܢܲܝ̈ܗܘܿܢ ܀</l>
                <l n="247">:ܥܝܼܪܹ̈ܐ ܘܐ̄ܢܵܫܵܐ ܚܕܝܼܘ ܐܵܦ ܚܵ̇ܕܹܝܢ ܒܲܬܼܝܵܒܼܘܼܬܼܗܘܿܢ</l>
                <l n="248">ܕܲܢܩܸܦܘ ܡܸܠܹ̈ܐ ܕܲܒܼܦܵܠ̈ܐܵܬܼܵܐ ܠܘܵܬܼ ܣܘܼܥܪ݁ܵܢܹܐ ܀</l>
                <l n="249">:ܫܡܲܝܵܐ ܘܐܲܪܥܵܐ ܦܨܝܼܚܝܼܢ ܕܲܦܢ̣ܵܘ ܠܵܘܬܼ ܐܲܒܼܗܘܿܢ</l>
                <l n="250">ܘܐܸܚܲܕܼܘ ܢܘܼܡܹܐ ܕܡܲܪ̈ܵܗܵܛܲܝܗܘܿܢ ܕܲܒܼܙܝܼܙܝܼܢ ܗ̄ܘ̣ܵܐ ܀</l>
                <l n="251">:ܫܹܐܕܹ̈ܐ ܒܲܙܘܼܗ̇ ܠܝܵܪܬܿܘܼܬܼ ܐ̄ܢܵܫܵܐ ܥܵܘ̇ܠܵܐܝܼܬܼ</l>
                <l n="252">ܘܩܵܡ̣ ܚܲܕܼ ܐ̄ܢܵܫܵܐ ܘܐܸܡ݂ܲܪ ܕܝܼܢܵܐ ܘܦܲܪܣܝܼ ܐܸܢܘܿܢ ܀</l>
                <l n="253">:ܕܝܼܢܵܐ ܟܹܐܢܵܐ ܐܸܡ݂ܲܪ ܥܲܡܗܘܿܢ ܕܢܲܟܿܘܼܠܬܼܵܢܹ̈ܐ</l>
                <l n="254">ܘܐܲܥܕܿܝܼ ܡܸܢܗܘܿܢ ܒܸܙܬܼܵܐ ܕܚܲܛ݂ܲܦ ܡ̣ܢ ܒܹܝܬܼ ܐܲܒܼܘܼܗܝ ܀</l>
                <l n="255">:ܒܐܵܕܼܵܡ ܐܲܛܥܝܼ ܛܵܥ̇ܝܵܐ ܕܙܵܪܲܥ ܛܘܼܥܝܲܝ ܒܵܥܠܡܵܐ</l>
                <l n="256">ܘܛܲܢ ܒܲܪ ܐܵܕܼܵܡ ܘܲܬܼܒܲܥ ܨܲܥܪܵܐ ܕܟܼܠܹܗ ܓܸܢܣܹܗ ܀</l>
                <l n="257">:ܛܢܵܢܵܐ ܪܲܒܵܐ ܠܒܸܫ̣ ܚܲܡܝܼܡܵܐ ܚܠܵܦ ܐܲܒܼܵܗܘ̈ܗܝ</l>
                <l n="258">ܘܩܲܒܸܿܠ ܕܢܡܘܼܬܼ ܘܠܵܐ ܕܢܸܬܼܟܲܢܘܿܢ ܥܲܒܼ̈ܕܹܿܐ ܕܒܼܝܼܫܹ̈ܐ ܀</l>
                <l n="259">:ܐܲܝܟ ܐܲܬܼܠܹܝܛܵܐ ܢܚܸܬܼ ܠܐܵܓܼܘܿܢܵܐ ܕܲܚܠܵܦ ܥܲܡܹܗ</l>
                <l n="260">ܘܐܸܚܲܕܼ ܕܲܪܵܐ ܥܲܡ ܣܵܛܵܢܵܐ ܘܚ݂ܲܣܢܹܗ ܘܲܙܟܼܵܝ̣ܗܝ ܀</l>
                <l n="261">:ܒܪܹܫ ܓܵܓܼܘܼܠܬܵܐ ܐܲܩܪܸܒܼ ܥܲܡܹܗ ܕܩܵܛܹ̇ܠ ܐ̄ܢܵܫܵܐ</l>
                <l n="262">ܘܥܲܒܼܕܹܿܗ ܓܘܼܚܟܵܐ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀</l>
                <l n="263">:ܒܢܲܝܙܟܼܵܐ ܕܩܲܝܣܵܐ ܣܲܚܦܹܗ ܘܫܲܕܼܵܝܗܝ ܡ̣ܢ ܬܘܼܟܼܠܵܢܹܗ</l>
                <l n="264">ܒܗܵܘ̇ ܡܼܢ ܕܣܵܒܲ̇ܪ ܕܥܵܐܹ̇ܠ ܡ̇ܘܬܵܐ ܒܠ݂ܲܥ ܘܐܸܬܼܒܲܣܒܲܣ ܀</l>
                <l n="265">:ܒܡܵܘܬܼܵܐ ܕܐ̄ܢܵܫܵܐ ܡܸܫܬܲܒܼܗܲܪ ܗ̄ܘ̣ܵܐ ܚܬܼܝܼܪ ܪܸܥܝܵܢܵܐ</l>
                <l n="266">ܘܲܒܼܝܲܕܼ ܡ̇ܘܬܵܐ ܕܚܲܕܼ ܒܲܪܢܵܫܵܐ ܒܛܸܠ ܫܘܼܒܼܗܵܪܹܗ ܀</l>
                <l n="267">:ܚܲܕܼ ܒܲܪܢܵܫܵܐ ܡ̣ܝܼܬܼ ܒܲܙܩܝܼܦܵܐ ܚܠܵܦ ܡ̇ܝܘܿܬܹ̈ܐ</l>
                <l n="268">ܘܐܲܠܸܦ ܐܸܢܘܿܢ ܕܢܸܪܕܿܘܿܢ ܒܐܘܼܪܚܵܐ ܕܡ̇ܘܬܹܿܗ ܘܚܲܝܵܘ̈ܗܝ ܀</l>
                <l n="269">:ܡ̇ܘܬܹܿܗ ܘܚܲܝܵܘ̈ܗܝ ܨܵܝ̇ܪܝܼܢ ܐ̄ܢܵܫܵܐ ܒܡܲܥܡܘܿܕܼܝܼܬܼܵܐ</l>
                <l n="270">ܘܡ̇ܐ ܕܡܝܼܬܼܘ ܥܲܡܹܗ ܩܵܡ̣ܘ ܘܐܸܬܼܢܲܚܲܡܘ ܐ̄ܪܵܙܵܢܵܐܝܼܬܼ ܀</l>
                <l n="271">ܒܐܘܼܪܚܵܐ ܚܕܲܬܵܐ ܕܚܵܝܑܬܼ ܡܝܼܐܬܹ̈ܐ ܪܵܕܹܝܢ ܥܲܡܹܗ: </l>

                <pb ed="http://syriaca.org/bibl/1765" n="349"/>

                <l n="272">ܘܲܒܼܕܼܘܼܒܵܪܹ̈ܐ ܕܲܫܡܲܝܵܢܹ̈ܐ ܡܕܲܡܹܝܢ ܒܐܲܪܥܵܐ ܀</l>
                <l n="273">:ܒܐܘܼܟܼܠܵܐ ܕܦܲܓܼܪܹܗ ܛܵܪܕܿܝܼܢ ܡܵܘܬܵܐ ܡ̣ܢ ܦܲܓܼܪ̈ܲܝܗܘܿܢ</l>
                <l n="274">ܘܒܲܕܡܹܗ ܚܲܝܵܐ ܡܲܫܩܝܼܢ ܚܲܝܹ̈ܐ ܠܪܸ̈ܥܝܵܢܲܝܗܘܿܢ ܀</l>
                <l n="275">:ܠܦܲܓܼܪܵܐ ܘܢܲܦܫܵܐ ܡܬܲܪܣܹܝܢ ܒܐܘܼܟܼܠܵܐ ܕܦܲܓܼܪܹܗ ܘܲܕܼܡܹܗ</l>
                <l n="276">ܘܲܠܣܵܛܵܢܵܐ ܘܡ̇ܘܬܵܐ ܙܵܟܹ̇ܝܢ ܒܚܹܝܠ ܡ̇ܘܗܲܒܼܬܹܗ ܀</l>
                <l n="277">:ܒܚܹܝܠ ܡܵܘܗܲܒܼܬܹܗ ܣܚ̣ܵܘ ܘܐܸܬܼܩܲܕܲܫܘ ܡ̣ܢ ܚܵܘܒܲܝ̈ܗܘܿܢ</l>
                <l n="278">ܘܲܩ̣ܢܵܘ ܚܲܝܠܵܐ ܠܡܸܬܼܟܲܬܵܫܘܼ ܠܘܼܩܒܲܠ ܚܲܫܹ̈ܐ ܀</l>
                <l n="279">:ܚܲܝܠܵܐ ܟܲܣܝܵܐ ܠܒܸܫ̣ܘ ܡ̣ܢ ܡܲܝ̈ܵܐ ܠܒܼܝܼܫܲܝ̈ ܚܲܫܹ̈ܐ</l>
                <l n="280">ܘܫܲܪܝܼܘ ܡܲܩܠܹܝܢ ܠܲܡܕܼܵܫ ܚܲܝܠܹܗ ܕܲܒܼܥܸܠܕܲܪܵܐ ܀</l>
                <l n="281">:ܐܲܝܟ ܐܲܬܼܠܹܝܛܹ̈ܐ ܣܠܸܩ̣ܘ ܡ̣ܢ ܘܲܙܢܵܐ ܕܡܲܥܡܘܿܕܼܝܼܬܼܵܐ</l>
                <l n="282">ܘܩܲܒܸܿܠܘ ܐܸܢܘܿܢ ܥܝܼܪܹ݁ܐ ܘܐ̄ܢܵܫܵܐ ܚܘܼܒܵܢܵܐܝܼܬܼ ܀</l>
                <l n="283">:ܩܵܠ ܙܵܟܼܘܼܬܼܗܘܿܢ ܩ̣ܥܵܘ ܐܲܪ̈ܥܵܢܹܐ ܘܲܫܡܲܝܵܢܹ̈ܐ</l>
                <l n="284">ܘܫܲܡ݂ܲܥܘ ܫܹܐܕܹ̈ܐ ܘܙܵܥ̣ܘ ܘܐܸܬܼܒܲܠܗܝܼܘ ܒܩܵܠܵܐ ܚܲܕܼܬܼܵܐ ܀</l>
                <l n="285">:ܟܠܝܼܠܹ̈ܐ ܓܕܲܠܘ ܠܗܘܿܢ ܪܵܘܡ̇ܐ ܘܥܘܼܡܩܵܐ ܒܐܝܼܕܼܵܐ ܕܐ̄ܢܵܫܵܐ</l>
                <l n="286">ܕܲܚܙ̣ܵܘ ܕܲܙܟܼܵܘ ܩܪܵܒܼܵܐ ܪܲܒܵܐ ܥܲܡ ܚܲܣܝܼܢܵܐ ܀</l>
                <l n="287">:ܕܵܫܢܹ̈ܐ ܕܪܵܡܝܼܢ ܡ̣ܢ ܥܲܡܠܲܝ̈ܗܘܿܢ ܢܣ݂ܲܒܼܘ ܡ̣ܢ ܡܲܠܟܵܐ</l>
                <l n="288">ܘܲܫܒܼܝܼܚܵܐܝܼܬܼ ܝܲܩܲܪ ܐܸܢܘܿܢ ܠܥܸܠ ܡ̣ܢ ܚܲܝܠܵܐ ܀</l>
                <l n="289">:ܒܓܼܵܘ ܦܵܠܵܛܝܼܢ ܕܲܣܬܼܝܼܪ̈ܵܬܹܗ ܐܲܣܡܸܟ ܐܸܢܘܿܢ</l>
                <l n="290">ܘܦܬܿܘܿܪ ܚܲܝܹ̈ܐ ܠܵܐ ܡ̇ܝܘܿܬܹ̈ܐ ܣܵܡ̣ ܩܘܼܕܼܡܲܝܗܘܿܢ ܀</l>
                <l n="291">:ܓܢܘܿܢܵܐ ܦܲܐܝܵܐ ܬܲܩܸܢ ܒܐܲܪܥܵܐ ܒܐ̄ܙܵܪ ܗܵܘ̇ ܕܲܠܥܸܠ</l>
                <l n="292">ܕܢܸܬܼܒܿܣܡܘܼܢ ܒܹܗ ܐ̄ܪܵܙܵܢܵܐܝܼܬܼ ܥܲܕܼ ܫܘܼܠܵܡܵܐ ܀</l>
                <l n="293">:ܩܘܼܕܼܫܵܐ ܒܢ̣ܵܐ ܠܹܗ ܕܲܢܩܲܕܿܫܝܼܢ ܒܹܗ ܠܲܫܡܵܐ ܕܩܘܼܕܼܫܹܗ</l>
                <l n="294">ܥܲܕܼ ܡܸܬܼܥܵܠܹܝܢ ܠܲܩܕܼܘܿܫ ܕܲܟܣܸܐ ܒܪܵܘܡܵܐ ܀</l>
                <l n="295">:ܟܵܗܢܹ̈ܐ ܓܒܼ݂ܵܐ ܠܹܗ ܕܲܢܫܲܡܫܘܼܢ ܒܹܗ ܩܲܕܿܝܼܫܵܐܝܼܬܼ</l>
                <l n="296">ܘܲܚܠܵܦ ܕܸܒܼܚܹ̈ܐ ܢܩܲܪܒܼܘܼܢ ܕܸܒܼܚܵܐ ܕܐ̄ܪܵܙܵܐ ܕܲܒܼܪܹܗ ܀</l>
                <l n="297">:ܐ̄ܪܵܙܵܐ ܕܲܒܼܪܹܗ ܡܩܲܪܒܼܝܼܢ ܟܠܢܵܫ ܩܕܼܵܡ ܨܸܒܼܝܵܢܹܗ</l>
                <l n="298">ܘܲܡܚܲܣܹܝܢ ܒܹܗ ܥܵܘ̣ܠܵܐ ܕܐ̄ܢܵܫܵܐ ܕܩܵܪܹ̇ܝܢ ܒܲܫܡܹܗ ܀</l>
                <l n="299">:ܟܸܣܦܵܐ ܕܡܸܠܬܹܗ ܣܵܡ̣ ܒܐܝܼܕܲܝ̈ܗܘܿܢ ܒܝܲܕܼ ܥܸܠ̈ܠܵܬܼܵܐ</l>
                <l n="300">ܕܢܸܬܿܬܲܓܲܪܘܼܢ ܒܹܗ ܩܸܢܝܵܢ ܚܲܝܹ̈ܐ ܪ̈ܘܼܚܵܢܵܝܹܐ ܀</l>
                <l n="301">:ܐܲܝܟ ܕܲܒܼܟܼܘܼܪܵܐ ܢܵܣ̇ܟܿܝܼܢ ܐ̄ܢܵܫܵܐ ܠܲܒܼܢܲܝ̈ܢܵܫܵܐ</l>
                <l n="302">ܘܡ̇ܪܩܝܼܢ ܡܸܢܗܘܿܢ ܫܘܼܚܬܵܐ ܣܢܝܼܬܼܵܐ ܕܥܵܘ̣ܠܵܐ ܣܲܢܝܵܐ ܀</l>
                <l n="303">:ܓܵܘܢܵܐ ܦܲܐܝܵܐ ܩܵܢܹ̇ܝܢ ܡ̣ܢ ܫܹܠܝ ܡ̣ܢ ܓܵܘ ܡܲܝܵ̈ܐ</l>
                <l n="304">ܘܛܵܒܼ ܡ̣ܢ ܫܸܡܫܵܐ ܕܵܠܹ̇ܩ ܢܘܼܗܪܵܐ ܕܪ̈ܥܝܵܢܲܝܗܘܿܢ ܀</l>
                <l n="305">:ܨܡܚܹ̈ܐ ܕܢܘܼܗܪܵܐ ܗܵܘܹܝܢ ܒܐܲܪܥܵܐ ܒܢܘܼܗܪܵܐ ܕܲܒܼܗܘܿܢ</l>
                <l n="306">ܘܢܵܗܲܪ ܥܵܠܡܵܐ ܒܕܸܠܩܹ̈ܐ ܦܐܲܝ̈ܵܐ ܕܕܘܼܒܵܪ̈ܲܝܗܘܿܢ ܀ </l>

                <pb ed="http://syriaca.org/bibl/1765" n="350"/>

                <l n="307">:ܪܘܼܚܵܐ ܝܵܢܩ̇ܝܼܢ ܒܵܬܲܪ ܝܲܠܕܵܐ ܕܡܲܥܡܘܿܕܼܝܼܬܼܵܐ</l>
                <l n="308">ܘܲܠܦܘܼܬܼ ܝܲܠܕܵܐ ܐܵܦ ܬܘܼܪܣܵܝܵܐ ܕܪܵܡ ܘܲܡܥܲܠܲܝ ܀</l>
                <l n="309">:ܐܲܝܟ ܦܲܪ̈ܘܼܓܹܐ ܡܪܝܼܡܝܼܢ ܓܸܦܹ̈ܐ ܕܕܘܼܒܵܪ̈ܲܝܗܘܿܢ</l>
                <l n="310">ܘܥܵܐ̇ܠܝܼܢ ܢܵܚ̇ܝܼܢ ܒܩܸܢܵܐ ܦܐܝܼܬܼܵܐ ܕܥܹܕܲܬܼ ܩܘܼܕܫܵܐ ܀</l>
                <l n="311">:ܒܲܕܼܡܘܼܬܼ ܢܸܫܪܵܐ ܡܪܲܚܸܦ ܟܵܗܢܵܐ ܥܲܠ ܐܲܦܲܝ̈ܗܘܿܢ</l>
                <l n="312">ܘܡܲܬܼܩܸܢ ܐܘܼܟܼܠܵܐ ܕܲܓܼܡܝܼܪܘܼܬܼܵܐ ܕܢܸܬܿܬܲܪܣܘܿܢ ܒܹܗ ܀</l>
                <l n="313">:ܕܸܒܼܚܵܐ ܚܲܝܵܐ ܡܛܲܝܸܒܼ ܣܵܐܹ̇ܡ ܩܕܼܵܡ ܥܲܝܢܲܝ̈ܗܘܿܢ</l>
                <l n="314">ܘܲܡܙܲܡܸܢ ܠܗܘܿܢ ܠܡܸܬܼܒܲܩܵܝܘܼ ܒܪܸܚܡܹܬܼ ܢܲܦܫܵܐ ܀</l>
                <l n="315">:ܐ̄ܪܵܙܵܐ ܕܚܝܼܠܵܐ ܡܫܲܪܸܐ ܕܲܢܨܘܼܪ ܪܘܼܚܵܢܵܐܝܼܬܼ</l>
                <l n="316">ܘܐܲܝܟ ܣܲܡܡܵܢܹ̈ܐ ܡܡܲܕܲܟ ܡܸܠܹ̈ܐ ܩܕܼܵܡ ܚܲܙܝܹ̈ܐ ܀</l>
                <l n="317">:ܒܩܲܢܝܵܐ ܕܡܸܠܬܹܗ ܨܵܐܲܪ ܨܲܠܡܵܐ ܕܡܲܠܟܵܐ ܙܩܝܼܦܵܐ</l>
                <l n="318">ܘܐܲܝܟ ܕܲܒܼܨܸܒܼܥܵܐ ܡܚܵܘܸܐ ܚܲܫܹܗ ܐܵܦ ܪܘܼܡܪܵܡܹܗ ܀</l>
                <l n="319">:ܡܵܘܬܵܐ ܘܚܲܝܹ̈ܐ ܡܲܟܼܪܸܙ ܩܵܠܹܗ ܒܐܸܕܼܢܲܝ̈ ܥܲܡܵܐ</l>
                <l n="320">ܘܫܘܼܒܼܩܵܢ ܥܵܘ̣ܠܵܐ ܡܦܲܠܸܓܼ ܝܵܗܹ̇ܒܼ ܒܠܲܚܡܵܐ ܘܚܲܡܪܵܐ ܀</l>
                <l n="321">:ܐ̄ܪܵܙ ܡܝܼܬܼܘܼܬܼܵܐ ܡܚܵܘܸܐ ܠܘܼܩܕܼܵܡ ܠܡܵܝܘܿܬܼܘܼܬܼܵܐ</l>
                <l n="322">ܘܐܲܟܸܿܢ ܓܵܠܹ̇ܐ ܚܹܝܠ ܚܲܝܘܼܬܼܵܐ ܕܲܟܼܣܸܐ ܒܡܸܠܵܘ̈ܗܝ ܀</l>
                <l n="323">:ܐܲܝܟ ܕܲܠܡܝܼܬܼܵܐ ܡܫܵܘܸܐ ܥܲܪܣܵܐ ܒܡܵܐܢܹ̈ܐ ܕܩܘܼܕܼܫܵܐ</l>
                <l n="324">ܘܡܲܣܸܩ ܣܵܐܹ̇ܡ ܠܲܚܡܵܐ ܘܚܲܡܪܵܐ ܐܲܝܟ ܥܲܢܝܼܕܼܵܐ ܀</l>
                <l n="325">:ܝܘܼܡ ܥܘܼܢܕܵܢܵܐ ܕܡܲܠܟܿܐ ܥܵܒܹ̇ܕܼ ܐ̄ܪܵܙܵܢܵܐܝܼܬܼ</l>
                <l n="326">ܘܲܡܩܝܼܡ ܦܵܠܚܹ̈ܐ ܒܲܘܗܝܼܪܘܼܬܼܵܐ ܠܦܘܼܬܼ ܬܲܚܘܝܼܬܼܵܐ ܀</l>
                <l n="327">:ܬܪܹܝܢ ܫܲܡܵܫܹ̈ܐ ܡܩܝܼܡ ܐܲܝܟ ܛܲܟܼܣܵܐ ܡܸܟܵܐ ܘܡܸܟܵܐ</l>
                <l n="328">ܕܢܼܗܘܘܿܢ ܢܵܛ̇ܪܝܼܢ ܐ̄ܪܵܙܵܐ ܕܲܡܠܸܟ ܡܲܠ̈ܟܹܿܐ ܀</l>
                <l n="329">:ܩܸܢܛܵܐ ܘܚܘܼܒܵܐ ܪܡܸܐ ܥܲܠ ܙܵܘܥܹ̈ܐ ܕܪܸ̈ܥܝܵܢܲܝܗܘܿܢ</l>
                <l n="330">ܟܲܕܼ ܡܸܬܼܒܲܩܹܝܢ ܒܠܲܚܡܵܐ ܘܚܲܡܪܵܐ ܐܲܝܟ ܕܲܒܼܡܲܠܟܵܐ ܀</l>
                <l n="331">:ܐ̄ܣܟܹܿܝܡܵܐ ܙܲܗܝܵܐ ܥܛܝܼܦܝܼܢ ܡ̣ܢ ܠܓܼܵܘ ܥܲܠ ܐܲܦܲܝ̈ܗܘܿܢ</l>
                <l n="332">ܘܲܒܼܢܲܚܬܲܝ̈ܗܘܿܢ ܡܚܵܘܹܝܢ ܫܘܼܦܪܵܐ ܕܪ̈ܥܝܵܢܲܝܗܘܿܢ ܀</l>
                <l n="333">:ܒܐܘܼܪܵܪ̈ܲܝܗܘܿܢ ܨܵܝ̇ܪܝܼܢ ܐܵܬ̤ܐ ܕܲܡܫܲܝܢܹ̈ܐ</l>
                <l n="334">ܕܲܥܛܝܼܦܝܼܢ ܗ̄ܘ̣ܵܐ ܢܲܚ̈ܬܹܿܐ ܦܐܲܝ̈ܵܐ ܒܗܲܝܟܲܠ ܩܲܒܼܪܵܐ ܀</l>
                <l n="335">:ܬܪܹܝܢ ܡܲܠܲܐܟܹ̈ܐ ܚܙ̣ܵܘ ܬܲܠܡܝܼܪܹ̈ܐ ܒܩܲܒܼܪܹܗ ܕܡ̇ܪܲܢ</l>
                <l n="336">ܕܲܡܙܲܚܝܼܢ ܗ̄ܘ̣ܵܐ ܕܘܼܟܲܬܼ ܦܲܓܼܪܹܗ ܐܲܝܟ ܕܠܦܲܓܼܪܹܗ ܀</l>
                <l n="337">:ܘܐܸܢ ܪ̈ܘܼܚܵܢܹܐ ܒܕܼܚܠܵܐ ܝܲܩܲܪܘ ܠܕܼܘܼܟܲܬܼ ܦܲܓܼܪܹܗ</l>
                <l n="338">ܟܡܵܐ ܦܲܓܼܪ̈ܢܹܐ ܢܝܲܩܪܘܼܢ ܐ̄ܪܵܙܵܐ ܕܝܲܩܲܪ ܐܸܢܘܿܢ ܀</l>
                <l n="339">:ܒܗܵܘ̇ ܐܸܣܟܹܿܡܵܐ ܕܲܬܼܪܹܝܢ ܥܝܼܪܹ̈ܐ ܬܪܹܝܢ ܫܲܡܵܫܹ̈ܐ</l>
                <l n="340">ܩܵܝ̇ܡܝܼܢ ܗܵܫܵܐ ܠܲܡܪܲܚܵܦܘܼ ܠܥܸܠ ܡ̣ܢ ܐ̄ܪ̈ܵܙܹܐ ܀ </l>

                <pb ed="http://syriaca.org/bibl/1765" n="351"/>

                <l n="341">:ܟܵܗܢܵܐ ܡܡܲܠܸܐ ܕܘܼܟܲܬܼ ܦܘܼܡܵܐ ܚܠܵܦ ܟܠ ܦܘܼܡܝܼ̈ܢ</l>
                <l n="342">ܘܐܲܝܟ ܡܸܨܥܵܝܵܐ ܡܬܲܪܓܸܿܡ ܩܵܠܹܗ ܥܲܡ ܟܲܣܝܘܼܬܼܵܐ ܀</l>
                <l n="343">:ܠܟܲܣܝܵܐ ܩܵܪܹ̇ܐ ܕܲܢܫܲܕܲܪ ܠܹܗ ܚܲܝܠܵܐ ܟܲܣܝܵܐ</l>
                <l n="344">ܕܢܸܬܸܿܠ ܚܲܝܠܵܐ ܒܠܲܚܡܵܐ ܘܚܲܡܪܵܐ ܠܡܸܬܲܠ ܚܲܝܹ̈ܐ ܀</l>
                <l n="345">:ܨܹܝܕܼ ܟܲܣܝܘܼܬܼܵܐ ܡܲܦܢܸܐ ܚܝܵܪܵܐ ܕܟܼܠ ܪܸ̈ܥܝܵܢܝܼܢ</l>
                <l n="346">ܕܢܸܗܘܘܿܢ ܚܵܝ̇ܪܝܼܢ ܒܲܣܬܼܝܼܪ̈ܵܬܼܵܐ ܒܝܲܕܼ ܓܲܠ̈ܝܵܬܼܵܐ ܀</l>
                <l n="347">:ܠܥܸܠ ܡܲܕܿܥܲܝ̈ܗܘܿܢ ܩܵܥܹ̇ܐ ܘܐܵܡܲ݁ܪ ܠܐܲܪ̈ܥܵܢܵܝܹܐ</l>
                <l n="348">ܘܥܵܢܹ̇ܝܢ ܗܸܢܘ̣ܿܢ ܠܘܵܬܼܵܟ ܡ̇ܪܝܵܐ ܕܲܟܼܣܸܐ ܒܪܵܘܡܵܐ ܀</l>
                <l n="349">:ܬܵܢܹ̇ܐ ܘܐܵܡܲ݁ܪ ܕܡ̇ܢܲܐ ܗ̄ܝܼ ܥܸܠܬܼܵܐ ܕܚܵܘܪܵܐ ܕܲܠܥܸܠ</l>
                <l n="350">ܘܡ̇ܢܵܐ ܡ̇ܢܵܐ ܩܵܪܹ̇ܐ ܠܐ̄ܢܵܫܵܐ ܠܫܵܘܬܵܦܘܼܬܹܗ ܀</l>
                <l n="351">:ܚܘܼܪܘ ܠܲܡ ܐ̄ܢܵܫܵܐ ܒܩܘܼܪܵܒܼ ܕܸܒܼܚܵܐ ܕܲܚܠܵܦܲܝܟܿܘܿܢ</l>
                <l n="352">ܕܲܡܩܲܒܸܿܠ ܠܹܗ ܐܝܼܬܼܝܵܐ ܒܚܘܼܒܵܐ ܚܠܵܦ ܚܲܝܲܝ̈ܟܿܘܿܢ ܀</l>
                <l n="353">:ܚܘܼܪܘ ܬܲܩܢܵܐܝܼܬܼ ܒܠܲܚܡܵܐ ܘܚܲܡܪܵܐ ܕܥܲܠ ܦܵܬܼܘܼܪܵܐ</l>
                <l n="354">ܕܲܡܫܲܚܠܸܦ ܠܹܗ ܚܲܝܠܵܐ ܕܪܘܼܚܵܐ ܠܦܲܓܼܪܵܐ ܘܲܕܼܡ̇ܐ ܀</l>
                <l n="355">:ܚܙܵܘ ܓܲܠ̈ܝܵܬܼܵܐ ܒܪܸ̈ܓܼܫܹܐ ܓܠܲܝ̈ܵܐ ܕܗܲܕܵܡܲܝ̈ܟܿܘܿܢ</l>
                <l n="356">ܘܨܘܼܪܘ ܟܲܣ̈ܝܵܬܼܵܐ ܒܙܵܘܥܹ̈ܐ ܟܣܲܝܵ̈ܐ ܕܪܸ̈ܥܝܵܢܲܝܟܿܘܿܢ ܀</l>
                <l n="357">:ܥܗܲܕܼܘ ܡ̇ܘܬܲܝ̈ܟܿܘܿܢ ܒܐܵܬ̤ܐ ܕܡܲܠܝܵܐ ܡ̇ܘܬܵܐ ܘܚܲܝܹ̈ܐ</l>
                <l n="358">ܘܩܲܠܸܣܘ ܘܐܵܪܸܒܼܘ ܠܝܵܗܹ̇ܒܼ ܚܲܝܠܵܐ ܒܲܡܚܝܼ̈ܠܵܬܼܵܐ ܀</l>
                <l n="359">:ܐܲܝܟ ܕܲܒܼܛܲܒܼܥܵܐ ܡܚܲܬܿܡܝܼܢ ܡܸܠܬܹܗ ܒܝܲܕܼ ܩܵܠܲܝ̈ܗܘܿܢ</l>
                <l n="360">ܕܝܵܐܹ̇ܐ ܘܙܵܕܹܩ ܘܲܦܐܹܐ ܘܩܲܕܼܝܼܫ ܕܸܒܼܚܵܐ ܕܚܲܝܲܝ̈ܢ ܀</l>
                <l n="361">:ܗܘ̤ ܐܲܝܟ ܩܲܢܝܵܐ ܟܵܬܹ̇ܒܼ ܡܸܠܹ̈ܐ ܒܪܹܫ ܠܸܫܵܢܹܗ</l>
                <l n="362">ܘܗܸܢܘ̣ܿܢ ܡܲܪܡܹܝܢ ܐܝܼܕܼܵܐ ܒܩܵܠܵܐ ܕܐܹܝܢ ܫܲܪܝܼܪ̈ܵܢ ܀</l>
                <l n="363">:ܡܸܣܗܲܕܼ ܣܵܗ̇ܕܿܝܼܢ ܠܲܒܼ̈ܢܵܬܼ ܩܵܠܹ̈ܐ ܕܲܚܠܵܦܲܝܗܘܿܢ</l>
                <l n="364">ܘܲܚܠܵܦ ܛܲܒܼܥܵܐ ܡܚܲܬܿܡܝܼܢ ܒܐܵܡܝܢ ܐ̄ܪܵܙ ܚܲܝܲܝ̈ܗܘܿܢ ܀</l>
                <l n="365">:ܫܛܵܪ ܬܵܘܕܿܝܼܬܼܵܐ ܡܲܨܲܚ ܟܵܬܹܿܒܼ ܒܝܲܕܼ ܦܸܬܼܓܼܵܡ̣ܵܘ̈ܗܝ</l>
                <l n="366">ܘܗܵܢܘ̣ܿܢ ܥܵܪܒܿܝܼܢ ܕܐܹܝܢ ܦܵܪܥܝܼܢܲܢ ܚܵܘܒܲܬܼ ܫܘܼܒܼܚܵܐ ܀</l>
                <l n="367">:ܒܩܵܠܵܐ ܦܵܪܥܝܼܢ ܫܘܼܒܼܚܵܐ ܕܒܲܟܼܬܼܝܼ̈ܒܼܵܬܹܗ</l>
                <l n="368">ܘܗܘ̤ ܡܝܲܒܸܿܠ ܠܹܗ ܠܘܵܬܼ ܨܸܒܼܝܵܢܵܐ ܐܲܠܵܗܵܝܵܐ ܀</l>
                <l n="369">:ܥܲܡ ܩܘܼܪܒܵܢܵܐ ܡܲܣܸܩ ܟܵܗܢܵܐ ܨܠܘܿܬܹܗ ܕܥܲܡܵܐ</l>
                <l n="370">ܘܲܡܩܲܕܹܿܫ ܠܹܗ ܒܫܵܘܬܵܦܘܼܬܼܵܐ ܕܐ̄ܪܵܙܵܐ ܚܲܝܵܐ ܀</l>
                <l n="371">:ܒܚܲܫܵܐ ܪܲܒܵܐ ܡܨܲܠܸܐ ܚܠܵܦܘܗܝ ܘܲܚܠܵܦ ܟܠܢܵܫ</l>
                <l n="372">ܕܬܸܗܘܸܐ ܡܸܠܬܹܗ ܕܸܒܼܚܵܐ ܡܩܲܒܿܠܵܐ ܩܕܼܵܡ ܥܸܠܵܝܵܐ ܀</l>
                <l n="373">:ܐܲܝܟ ܪ̈ܘܼܚܵܢܹܐ ܡܕܲܡܸܐ ܒܡܸܠܵܘ̈ܗܝ ܟܲܕܼ ܡܸܬܼܟܲܫܲܦ</l>
                <l n="374">ܘܩܲܕܿܝܼܫܵܐܝܼܬܼ ܡܲܠܸܦ ܐ̄ܢܵܫܵܐ ܠܡܸܩܥܵܐ ܩܲܕܿܝܼܫ ܀</l>
                <l n="375">:ܩܵܠ ܩܘܼܕܵܫܵܐ ܕܲܡܫܲܝܵܢܹ̈ܐ ܬܵܢܹ̇ܐ ܠܐ̄ܢܵܫܵܐ</l>
                <l n="376">ܕܢܸܗܘܘܿܢ ܩܵܥܹ̇ܝܢ ܩܲܕܿܝܼܫ ܩܲܕܝܼܫ ܩܲܕܝܼܫ ܡ̇ܪܝܵܐ ܀ </l>

                <pb ed="http://syriaca.org/bibl/1765" n="352"/>

                <l n="377">:ܗܵܝ̇ ܒܲܪܬܼ ܩܵܠܵܐ ܕܲܩܥ̣ܵܘ ܣܪ̈ܵܦܹܐ ܬܠܵܬܼ ܙܲܒܼ̈ܢܬܼܵܐ</l>
                <l n="378">ܗ̤ܝ ܗܵܝ̇ ܡܲܫܡܲܥ ܒܐܸܕܢܲܝ̈ ܥܲܡܵܐ ܒܥܸܕܵܢ ܐ̄̇ܪ̈ܵܙܹܐ ܀</l>
                <l n="379">:ܐܲܝܟ ܐܹܫܲܥܝܵܐ ܚܲܫܝܼܫ ܐܵܦ ܗܘ̤ ܡܵܐ ܕܡܲܫܡܲܥ ܠܵܗ̇</l>
                <l n="380">ܟܲܕܼ ܡܸܬܼܥܲܗܲܕܼ ܫܝܼܛܘܼܬܼ ܐ̄ܢܵܫܵܐ ܕܲܟܼܡܵܐ ܝܸܪܒܲܬ̤ ܀</l>
                <l n="381">:ܗܵܘ̇ ܒܘܼܕܵܩܵܐ ܕܲܚܙ̣ܵܐ ܢܒܼܝܼܵܐ ܐ̄ܪܵܙܵܡܵܐܝܼܬܼ</l>
                <l n="382">ܗܘ̤ ܒܲܥܒܼܵܕܼܵܐ ܡܸܬܼܒܲܩܸܐ ܒܹܗ ܒܗܲܝܡܵܢܘܼܬܼܵܐ ܀</l>
                <l n="383">:ܓܡܘܼܪܬܵܐ ܕܢܘܼܪܵܐ ܚܙ̣ܵܐ ܐܹܫܲܥܝܵܐ ܕܩܸܪܒܲܬ̤ ܨܹܐܕܼܵܘܗܝ</l>
                <l n="384">ܕܲܠܒܼܝܼܟ ܗ̄ܘ̣ܵܐ ܠܵܗ̇ ܣܪܵܦܵܐ ܕܢܘܼܪܵܐ ܒܐܝܼܕܼܵܐ ܕܢܘܼܪܵܐ ܀</l>
                <l n="385">:ܠܦܘܼܡܹܗ ܩܸܪܒܲܬ̤ ܟܲܕܼ ܠܵܐ ܩܸܪܒܲܬ̤ ܫܲܪܝܼܪܐܝܼܬܼ</l>
                <l n="386">ܘܲܥܛܵܬ̤ ܥܵܘ̣ܠܵܐ ܕܦܲܓܼܪܹܗ ܘܢܲܦܫܹܗ ܫܲܪܝܼܪܐܝܼܬܼ ܀</l>
                <l n="387">:ܠܵܐ ܗ̄ܘ̣ܵܐ ܚܸܙܘܵܐ ܡܸܬܼܪܲܓܼܫܵܢܵܐ ܚܙ̣ܵܐ ܚܲܙܵܝܵܐ</l>
                <l n="388">ܘܠܵܐ ܪܘܼܚܵܢܵܐ ܓܡܘܼܪܬܵܐ ܓܫܝܼܡܢܬܵܐ ܩܲܪܸܒܼ ܨܹܐܕܼܵܘܗܝ ܀</l>
                <l n="389">:ܒܘܼܕܼܩ ܐ̄ܪܵܙܵܐ ܕܦܲܓܼܪܵܐ ܘܲܕܼܡܵܐ ܚܙ̣ܵܐ ܒܲܓܼܡܘܼܪܬܵܐ</l>
                <l n="390">ܕܒܲܕܼܡܘܼܬܼ ܢܘܼܪܵܐ ܡܛܲܠܸܩ ܥܵܘ̣ܠܑܵܐ ܕܡ̇ܝܘܿܬܼܘܼܬܼܵܐ ܀</l>
                <l n="391">:ܚܹܝܠ ܗܵܘ̇ ܐ̄ܪܵܙܵܐ ܕܲܚܙ̣ܵܐ ܢܒܼܝܼܵܐ ܡܦܲܫܸܩ ܟܵܗܢܵܐ</l>
                <l n="392">ܘܐܲܝܟ ܕܲܒܼܟܼܠܒܿܬܼܵܐ ܠܵܒܹ̇ܟ ܒܐܝܼܕܹܗ ܢܘܼܪܵܐ ܒܠܲܚܡܵܐ ܀</l>
                <l n="393">:ܕܘܼܟܲܬܼ ܣܪܵܦܵܐ ܡܡܲܠܸܐ ܠܥܲܡܵܐ ܐܲܝܟ ܕܠܹܐܫܲܥܝܵܐ</l>
                <l n="394">ܘܲܒܼܣܘܼܥܪ̈ܵܢܹܐ ܥܵܛܹ̇ܐ ܥܵܘ̣ܠܵܐ ܘܝܵܗܹ̇ܒܼ ܚܲܝܹ̈ܐ ܀</l>
                <l n="395">:ܣܪܵܦܵܐ ܕܪܘܼܚܵܐ ܠܵܐ ܠܒ݂ܲܟ ܒܐܝܼܕܹܗ ܚܸܙܘܵܐ ܪܕܘܼܚܵܐ</l>
                <l n="396">ܘܗܵܢܵܘ̇ ܬܲܗܪܵܐ ܕܐܝܼܕܼܵܐ ܕܒܸܣܪܵܐ ܠܒܼܝܼܟܼܵܐ ܠܪܘܼܚܵܬܐ ܀</l>
                <l n="397">:ܩܲܠܝܼܠ ܓܸܦܹ̈ܐ ܠܵܐ ܣܦ݂ܲܩ ܐܲܥܸܠ ܐܘܼܟܼܠܵܐ ܠܟܲܪܣܵܐ</l>
                <l n="398">ܘܝܲܩܝܼܪ ܓܘܼܫܡܵܐ ܡ̇ܘܫܸܛ ܐܝܼܕܹܗ ܥܕܲܡ̇ܐ ܠܙܵܥܹ̈ܐ ܀</l>
                <l n="399">:ܠܦܲܓܼܪܵܐ ܘܢܲܦܫܵܐ ܡܬܲܪܣܸܐ ܒܐܘܼܟܼܠܵܐ ܕܚܲܝܠܹܗ ܕܐ̄ܪܵܙܵܐ</l>
                <l n="400">ܘܡ̣ܢ ܡ̇ܝܘܿܬܹ̈ܐ ܥܵܒܹ̇ܕܼ ܐ̄ܢܵܫܵܐ ܠܵܐ ܡ̇ܝܘܿܬܹ̈ܐ ܀</l>
                <l n="401">:ܫܘܼܠܛܵܢ ܡ̇ܘܬܵܐ ܡܒܲܛܸܠ ܩܵܠܹܗ ܡ̣ܢ ܡ̇ܝܘܿܬܹ̈ܐ</l>
                <l n="402">ܘܐܘܼܚܕܵܢ ܒܝܼܫܵܐ ܫܵܪܹܐ ܘܡܲܥܒܲܪ ܡ̣ܢ ܡܵܝܘܿܬܹ̈ܐ ܀</l>
                <l n="403">:ܒܐܘܼܟܼܠܵܐ ܩܲܛ̣ܠܲܢ ܒܝܼܫܵܐ ܒܪܵܫܝܼܬܼ ܘܥܲܒܼܕܿܢ ܥܲܒܼ̈ܕܹܿܐ</l>
                <l n="404">ܘܲܒܼܝܲܕܼ ܐܘܼܟܼܠܵܐ ܨܒܼܵܐ ܒܵܪܘܿܝܵܐ ܕܢܲܚܹܝܢ ܗܵܫܵܐ ܀</l>
                <l n="405">:ܒܐܝܼܕܵܐ ܕܩܸܛܦܲܬ̤ ܦܹܐܪܵܐ ܒܲܥܕܹܢ ܥܵܘ̇ܠܵܐܝܼܬܼ</l>
                <l n="406">ܒܵܗ̇ ܐܸܘܫܸܛ ܠܲܢ ܦܹܐܪܵܐ ܕܚܲܝܹ̈ܐ ܚܲܟܿܝܼܡܵܐܝܼܬܼ ܀</l>
                <l n="407">:ܒܵܐܕܼܵܡ ܠܵܛܲܢ ܘܝܲܗ̣̄ܒܲܢ ܐܘܼܟܼܠܵܐ ܠܡܵܘܬܵܐ ܝܲܥܢܵܐ</l>
                <l n="408">ܘܲܒܼܒܲܪ ܐܵܕܼܵܡ ܦܬܲܚܠܲܢ ܢܸܒܼܥܵܐ ܕܒܲܣܝܼܡܘܼܬܹܗ ܀</l>
                <l n="409">:ܒܹܗ ܒܲܟܼܝܵܢܲܢ ܓܡ݂ܲܪ ܨܸܒܼܝܵܢܹܗ ܘܚܵܘܝܼ ܚܘܼܒܹܿܗ</l>
                <l n="410">ܕܲܬܼܫܲܪܲܪ ܠܲܢ ܗܵܝ̇ ܒܲܪܬܼ ܩܵܠܵܐ ܕܲܩܪ̣ܵܢ ܨܲܠܡܹܗ ܀</l>
                <l n="411">:ܠܲܢ ܝܲܗ̣̄ܒܼ ܠܡܸܬܲܠ ܪܲܗܒܼܘܿܢ ܚܲܝܹ̈ܐ ܒܡܵܝܘܿܬܼܘܼܬܲܢ</l>
                <l n="412">ܕܐܲܝܟ ܨܸܒܼܝܵܢܲܢ ܢܦܲܪܢܸܣ ܢܲܦܫܲܢ ܒܚܹܝܠ ܨܸܒܼܝܵܢܹܗ ܀ </l>

                <pb ed="http://syriaca.org/bibl/1765" n="353"/>

                <l n="413">:ܒܚܹܝܠ ܨܸܒܼܝܵܢܹܗ ܡܦܲܠܸܓܼ ܟܵܗܢܵܐ ܚܲܝܹ̈ܐ ܒܠܲܚܡܵܐ</l>
                <l n="414">ܘܪܵܕܹܦ ܥܵܘ̣ܠܵܐ ܘܡܲܥܡܲܪ ܪܘܼܚܵܐ ܒܓܼܵܘ ܗܲܕܵܡܹ̈ܐ ܀</l>
                <l n="415">:ܚܲܝܠܵܐ ܕܪܘܼܚܵܐ ܢܵܚܹ̇ܬܼ ܨܹܐܕܵܘܗܝ ܕܒܲܪ ܡ̇ܝܘܿܬܹ̈ܐ</l>
                <l n="416">ܘܫܵܪܹܐ ܒܠܲܚܡܵܐ ܘܲܡܩܲܕܸܿܫ ܠܹܗ ܒܪܲܒܿܘܼܬܼ ܚܲܝܠܹܗ ܀</l>
                <l n="417">:ܐܘܿ ܬܸܕܼܡܘܼܪܬܵܐ ܕܟܲܕܼ ܗܘ̤ ܪܘܼܚܵܐ ܡܠܸܐ ܟܠ ܡܸܢܹܗ</l>
                <l n="418">ܥܕܲܡ̇ܐ ܕܦܵܩܹ̇ܕܼ ܥܲܦܪܵܢܵܝܵܐ ܠܵܐ ܡܸܬܼܩܲܪܲܒܼ ܀</l>
                <l n="419">:ܐܘܿ ܡ̇ܘܗܲܒܼܬܼܵܐ ܕܟܲܕܼ ܝܼܗܝܼܒܼܵܐ ܡ̣ܢ ܫܘܼܪܵܝܵܐ</l>
                <l n="420">ܥܕܲܡ̇ܐ ܕܲܡܦܝܼܣ ܒܲܪ ܕܲܚܝܼܚܵܐ ܠܵܐ ܡܸܬܼܢܲܣܒܵܐ ܀</l>
                <l n="421">:ܐܝܼܬܼܵܘܗܝ ܪܘܼܚܵܐ ܨܹܝܕܼ ܟܠ ܘܲܒܼܟܼܠ ܒܪܵܘܡ̇ܐ ܘܥܘܼܡܩܵܐ</l>
                <l n="422">ܘܲܓܼܢܝܼܙ ܘܲܡܚܵܘܸܐ ܠܹܗ ܟܵܗܢܵܐ ܒܡܸܠܵܘ̈ܗܝ ܀</l>
                <l n="423">:ܠܪܵܘܡ̇ܐ ܕܲܠܥܸܠ ܦܵܫܹ̇ܛ ܐܝܼܕܼܵܘ̈ܗܝ ܥܲܡ ܪܸܥܝܵܢܹܗ</l>
                <l n="424">ܘܲܡܙܲܡܸܢ ܠܹܗ ܕܢܸܚܘܿܬܼ ܢܸܓܼܡܘܿܪ ܫܸܐܠܲܬܼ ܢܲܦܫܹܗ ܀</l>
                <l n="425">:ܠܵܘ ܒܲܟܼܝܵܢܵܐ ܢܵܚܹ̇ܬܼ ܪܘܼܚܵܐ ܠܵܐ ܚܵܙܘܿܩܵܐ</l>
                <l n="426">ܚܝܠܵܐ ܕܡܸܢܹܗ ܢܵܚܹ̇ܬܼ ܣܵܥܲ݁ܪ ܘܲܡܫܲܡܠܸܐ ܟܠ ܀</l>
                <l n="427">:ܚܲܝܠܹܗ ܡܲܓܸܿܢ ܥܲܠ ܦܵܬܼܪܵܐ ܡܸܬܼܚܲܙܝܵܢܵܐ</l>
                <l n="428">ܘܡܲܩܢܹܐ ܚܲܝܠܵܐ ܠܠܲܚܡܵܐ ܘܚܲܡܪܵܐ ܠܡܸܬܲܠ ܚܲܝܹ̈ܐ ܀</l>
                <l n="429">:ܚܲܝܠܹܗ ܡܚܲܝܸܠ ܠܐܝܼܕܼܵܐ ܕܟܼܵܗܢܵܐ ܕܬܸܠܒܿܘܿܟ ܚܲܝܠܹܗ</l>
                <l n="430">ܘܠܵܐ ܡܸܣܬܲܝܲܟ ܒܸܣܪܵܐ ܡܚܝܼܠܵܐ ܡ̣ܢ ܓܵܘܙܲܠܬܹܿܗ ܀</l>
                <l n="431">ܪܘܼܚܵܐ ܒܠܲܚܡܵܐ ܠܵܒܹ̇ܟ ܒܐܝܼܕܼܵܘ̈ܗܝ ܦܲܓܼܪܵܢܵܝܵܐ.</l>
                <l n="432">ܘܬܼܵܠܹ̇ܐ ܚܝܵܪܹܗ ܠܐܲܦܲܝ̈ ܪܵܘܡ̇ܐ ܘܟܸܢ ܦܵܨܹ̇ܐ ܠܹܗ ܀</l>
                <l n="433">:ܩܵܨܹ̇ܐ ܠܲܚܡܵܐ ܘܡܲܪܡܸܐ ܒܚܲܡܪܵܐ ܘܪܵܫܹ̇ܡ ܘܐܵܡܲ݁ܪ</l>
                <l n="434">ܒܲܫܡܵܐ ܕܐܲܒܼܵܐ ܘܲܒܼܪܵܐ ܘܪܘܼܚܵܐ ܟܝܵܢܵܐ ܫܲܘܝܵܐ ܀</l>
                <l n="435">:ܒܫܸܡ ܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ ܡܫܲܠܸܡ ܡܸܠܵܘ̈ܗܝ</l>
                <l n="436">ܘܐܲܝܟ ܕܲܠܡܝܼܬܼܵܐ ܡܩܝܼܡ ܠܹܗ ܠܐ̄ܪܵܙܵܐ ܒܐܸܣܟܹܿܝܡ ܩܘܼܫܬܵܐ ܀</l>
                <l n="437">:ܒܩܘܼܫܬܵܐ ܩܵܡ̣ ܗ̄ܘ̣ܵܐ ܡ̇ܪܹܗ ܕܐ̄ܪܵܙܵܐ ܡ̣ܢ ܓܵܘ ܩܲܒܼܪܵܐ</l>
                <l n="438">ܘܲܕܼܠܵܐ ܦܘܼܠܵܓܼ ܩܵܢܹ̇ܐ ܐ̄ܪܵܙܵܐ ܚܹܝܠ ܚܲܝܘܼܬܼܵܐ ܀</l>
                <l n="439">:ܚܲܝܹ̈ܐ ܚܲܕܼܬܹ̈ܐ ܩܵܢܹ̇ܝܢ ܡ̣ܢ ܫܹܠܝ ܠܲܚܡܵܐ ܘܚܲܡܪܵܐ</l>
                <l n="440">ܘܫܘܼܒܼܩܵܢ ܥܵܘ̣ܠܵܐ ܝܵܗ̇ܒܿܝܼܢ ܡܸܢܫܹܠܝ ܠܢܵܣܘܼܒܲܝ̈ܗܘܿܢ ܀</l>
                <l n="441">:ܚܲܕܼ ܥܵܒܹ̇ܕܼ ܠܹܗ ܒܫܵܘܬܵܦܘܼܬܼܵܐ ܠܠܲܚܡܵܐ ܘܚܲܡܪܵܐ</l>
                <l n="442">ܠܦܘܼܬܼ ܕܲܡܚܲܠܸܛ ܕܡ̇ܐ ܥܲܡ ܦܲܓܼܪܵܐ ܒܟܼܠܗܘܿܢ ܪܸ̈ܓܼܫܹܐ ܀</l>
                <l n="443">ܚܲܡܪܵܐ ܘܡܲܝ̈ܵܐ ܡܲܪܡܸܐ ܒܟܼܵܣܵܐ ܩܕܼܵܡ ܕܲܡܩܲܕܸܿܫ: </l>

                <pb ed="http://syriaca.org/bibl/1765" n="354"/>

                <l n="444">ܠܦܘܼܬܼ ܕܐܵܦ ܒܲܕܼܡ̇ܐ ܡܲܝ̈ܵܐ ܚܵܠ̇ܛܝܼܢ ܥܲܡ ܬܘܼܩܵܢܹ̈ܐ ܀</l>
                <l n="445">:ܒܗܵܠܹܝܢ ܓܵܡܲ݁ܪ ܟܵܗܢܵܐ ܠܐ̄ܪ̈ܵܙܹܐ ܕܲܓܼܡܝܼܪܘܼܬܼܵܐ</l>
                <l n="446">ܘܐܲܟܸܿܢ ܡܲܫܡܲܥ ܩܵܠܵܐ ܕܲܡܠܸܐ ܚܘܼܒܵܐ ܘܪ̈ܲܚܡܹܐ ܀</l>
                <l n="447">:ܚܘܼܒܵܐ ܘܪ̈ܲܚܡܹܐ ܟܣܸܐ ܒܹܗ ܒܩܵܠܵܐ ܕܡܸܠܲܬܼ ܦܘܼܡܹܗ</l>
                <l n="448">ܕܲܠܥܵܒܼܘܿܕܼܵܐ ܢܸܩܪܸܐ ܥܒܼܝܼܕܼܵܐ ܐܲܒܼܵܐ ܕܝܼܠܹܗ ܀</l>
                <l n="449">:ܒܐܘܼܪܚܵܐ ܕܩܵܠܹܗ ܪܵܕܹܝܢ ܩܵܠܹ̈ܐ ܕܡܸܫܬܲܡܥܵܢܹ̈ܐ</l>
                <l n="450">ܟܲܕܼ ܡܸܬܿܛܲܝܒܼܝܼܢ ܕܢܸܩܪܘܿܢ ܠܐܲܒܼܘܼܢ ܐܝܼܬܼܝܵܐ ܓܢܝܼܙܵܐ ܀</l>
                <l n="451">:ܐܘܿ ܡ̇ܘܗܲܒܼܬܼܵܐ ܕܲܠܘܵܬܼ ܐ̄ܢܵܫܵܐ ܕܠܵܐ ܡܸܬܿܕܲܪܟܵܐ</l>
                <l n="452">ܕܲܢ̣ܣܲܒܼ ܡܲܓܵܢ ܫܡܵܐ ܕܠܵܐ ܣܵܦܹ̇ܩ ܥܵܠܡܵܐ ܠܲܫܡܹܗ ܀</l>
                <l n="453">:ܐܲܒܼܘܼܢ ܩܵܪܹܝܢ ܒܢܲܝ̈ ܕܲܚܝܼܚܵܐ ܠܡܲܬܼܩܸܢ ܟܠܵܐ</l>
                <l n="454">ܫܵܐ̇ܠܝܼܢ ܠܹܗ ܩܲܕܿܝܼܫܘܼܬܼܵܐ ܘܡܲܠܟܿܘܼܬܼ ܪܵܘܡ̇ܐ ܀</l>
                <l n="455">:ܫܡܵܟ ܩܲܕܿܝܼܫܵܐ ܢܸܬܼܩܲܕܿܫ ܒܲܢ ܡܲܬܼܩܸܢ ܟܠܵܐ</l>
                <l n="456">ܘܪܲܗܒܼܘܿܢ ܚܲܝܹ̈ܐ ܕܠܵܐ ܫܘܼܠܵܡܵܐ ܢܸܫܬܲܪܲܪ ܒܲܢ ܀</l>
                <l n="457">:ܐܲܟܲܚ̄ܕܼ ܫܵܐ̇ܠܝܼܢ ܩܲܕܿܝܼܫܘܼܬܼܵܐ ܘܥܘܼܕܼܪܵܢ ܪܘܼܚܵܐ</l>
                <l n="458">ܕܨܸܒܼܝܵܢ ܟܲܣܝܵܐ ܘܡܵܙܘܿܢ ܙܲܒܼܢܵܐ ܘܫܘܼܒܼܩܵܢ ܥܵܘ̣ܠܑܵܐ ܀</l>
                <l n="459">:ܒܝܲܕܼ ܫܸܐܠܵܬܼܵܗܘܿܢ ܡܚܵܘܹܝܢ ܚܘܼܒܵܐ ܕܪ̈ܥܝܵܢܲܝܗܘܿܢ</l>
                <l n="460">ܕܲܟܼܡܵܐ ܪܓܼܝܼܓܼܝܼܢ ܠܡܸܫܬܵܘܬܵܦܘܼ ܒܲܥܬܼܝܼ̈ܕܵܬܼܵܐ ܀</l>
                <l n="461">:ܒܩܵܠ ܬܵܘܕܿܝܼܬܼܵܐ ܡܚܲܬܿܡܝܼܢ ܡܸܠܹ̈ܐ ܕܫܘܼܡܠܵܝ ܐ̄ܪ̈ܵܙܹܐ</l>
                <l n="462">ܘܦܵܪܥܝܼܢ ܩܘܼܕܼܫܵܐ ܠܐܲܒܼܵܐ ܘܠܲܒܼܪܵܐ ܘܲܠܪܘܼܚܩܘܼܕܼܫܵܐ ܀</l>
                <l n="463">:ܩܲܕܿܝܼܫ ܐܲܒܼܵܐ ܘܩܲܕܼܝܼܫ ܝܲܠܕܹܿܗ ܘܪܘܼܚܵܐ ܕܡܸܢܹܗ</l>
                <l n="464">ܘܲܠܗܘܿܢ ܙܵܕܹܩ ܩܘܼܕܼܫܵܐ ܘܫܘܼܒܼܚܵܐ ܡ̣ܢ ܟܠ ܦܘܼܡܝܼ̈ܢ ܀</l>
                <l n="465">:ܒܵܬܲܪ ܩܵܠܵܐ ܕܩܲܕܼܝܼܫܘܼܬܼܵܐ ܘܦܘܼܪܥܵܢ ܫܘܼܒܼܚܵܐ</l>
                <l n="466">ܡ̇ܬܼ̇ܚܝܼܢ ܚܵܘܪܵܐ ܕܪ̈ܥܝܵܢܲܝܗܘܿܢ ܠܘܵܬܼ ܡ̇ܘܗܲܒܼܬܼܵܐ ܀</l>
                <l n="467">:ܒܪܸܓܼܫܹܐ ܘܙܵܘܥܹ̈ܐ ܚܦܝܼܛܝܼܢ ܐܲܟܲܚ̄ܕܼ ܠܡܸܬܼܩܲܪܵܒܼܘܼ</l>
                <l n="468">ܠܠܲܚܡܵܐ ܘܚܲܡܪܵܐ ܕܟܼܣܸܐ ܒܓܼܵܘܗܘܿܢ ܫܘܼܒܼܩܵܢ ܥܵܘ̣ܠܵܬܐ ܀</l>
                <l n="469">:ܒܗܲܝܡܵܢܘܼܬܼܵܐ ܩܢܹ̇ܝܢ ܚܲܝܠܵܐ ܠܡܸܚܙܵܐ ܕܟܲܣ̈ܝܵܢ</l>
                <l n="470">ܘܐܲܝܟ ܕܲܠܡܲܠܟܵܐ ܡܙܲܚܝܼܢ ܩܘܼܕܼܫܵܐ ܒܓܼܵܘ ܚܘܼܦܢܲܝ̈ܗܘܿܢ ܀</l>
                <l n="471">:ܦܲܓܼܪܵܐ ܕܡܲܠܟܵܐ ܡܲܫܪܝܼܢ ܕܲܫܪܸܐ ܒܠܲܚܡܵܐ ܓܲܒܝܵܐ</l>
                <l n="472">ܘܚܵܝܑܿܬܼ ܡܝܼ̈ܬܹܐ ܡܸܬܼܟܵܪܙܵܐ ܒܹܗ ܠܕܼܵܐܟܹ̇ܠ ܡܸܢܹܗ ܀</l>
                <l n="473">:ܦܲܓܼܪܵܐ ܐܲܡܲ݁ܪ ܐܵܦ ܗܘ̤ ܒܵܗܢܵܐ ܡ̇ܐ ܕܝܵܗܹ̇ܒܼ ܠܹܗ</l>
                <l n="474">ܘܲܕܼܡ̇ܐ ܡܟܲܢܸܐ ܠܚܲܡܪܵܐ ܡܙܝܼܓܼܵܐ ܕܲܒܼܓܼܵܘ ܟܵܣܵܐ ܀</l>
                <l n="475">:ܝܵܗܹ̇ܒܼ ܠܲܚܡܵܐ ܘܐܵܡܲ݁ܪ ܦܲܓܼܪܵܐ ܕܡܲܠܟܵܐ ܡܫܝܼܚܵܐ</l>
                <l n="476">ܘܡܲܫܩܸܐ ܚܲܡܪܵܐ ܘܒܼܵܗ̇ ܒܲܕܼܡܘܼܬܼ ܕܡ̇ܐ ܕܲܡܫܝܼܚܵܐ ܀</l>
                <l n="477">:ܦܲܓܼܪܵܐ ܘܲܕܼܡܵܐ ܡܗܲܝܡܸܢ ܕܐܝܼܬܼܵܘܗܝ ܠܲܚܡܵܐ ܘܚܲܡܪܵܐ</l>
                <l n="478">ܘܛܵܒܼ ܫܲܪܝܼܪܵܐ ܥܲܠ ܝܵܗܘܿܒܼܵܐ ܘܥܲܠ ܢܵܣܘܼܒܹ̈ܐ ܀</l>
                <l n="479">:ܫܘܼܒܼܩܵܢ ܥܵܘ̣ܠܵܐ ܘܚܵܝܑܬܼ ܡܝܼܬܹ̈ܐ ܡܲܟܼܪܸܙ ܥܲܡܹܗ</l>
                <l n="480">ܘܟܲܕܼ ܠܵܐ ܓܲܠܝܵܢ ܠܗܲܝܡܵܢܘܼܬܼܵܐ ܣܲܓܿܝܼ ܕܢܝܼ̈ܚܵܢ ܀</l>
                <l n="481">ܗܲܝܡܵܢܘܼܬܼܵܐ ܡܚܵܘܝܵܐ ܠܢܲܦܫܵܐ ܚܙܵܬܼܵܐ ܟܣܝܼܬܼܵܐ: </l>

                <pb ed="http://syriaca.org/bibl/1765" n="355"/>

                <l n="482">ܘܲܡܚܲܟܿܡܵܐ ܠܵܗ̇ ܕܠܵܐ ܬܸܬܼܦܲܠܲܓܼ ܥܲܠ ܓܲܠ̈ܝܵܬܼܵܐ ܀</l>
                <l n="483">:ܠܲܚܡܵܐ ܘܚܲܡܪܵܐ ܚܵܙ̈ܝܵܢ ܥܲܝܢܹ̈ܐ ܕܪ̈ܓܼܿܫܲܝ ܦܲܓܼܪܵܐ</l>
                <l n="484">ܘܙܵܘܥܲܝ̈ ܢܲܦܫܵܐ ܚܹܝܠ ܟܲܣܝܘܼܬܼܵܐ ܕܚܲܣܝܼܢ ܡ̣ܢ ܟܠ ܀</l>
                <l n="485">:ܒܙܵܘܥܲܝ̈ ܬܲܦܫܵܐ ܙܵܕܹܩ ܕܲܢܚܘܼܪ ܒܐ̄ܪܵܙ ܦܘܼܪܩܵܢܲܢ</l>
                <l n="486">ܘܗܲܝܡܵܢܘܼܬܼܵܐ ܢܣܝܼܡ ܠܲܢ ܢܝܼܫܵܐ ܩܕܼܵܡ ܪܸܥܝܵܢܲܢ ܀</l>
                <l n="487">:ܢܸܣܲܒܼ ܠܲܡܚܵܐ ܘܢܲܫܲܪ ܕܲܡܨܸܐ ܠܡܸܫܒܲܩ ܥܵܘ̣ܠܵܐ</l>
                <l n="488">ܘܢܸܫܬܸܿܐ ܚܲܡܪܵܐ ܘܢܵܘܕܸܿܐ ܕܚܲܝܹ̈ܐ ܡܦܲܠܸܓܼ ܫܸܩܝܹܗ ܀</l>
                <l n="489">:ܢܝܲܩܲܪ ܐܸܢܘܼܢ ܐܲܝܟ ܕܲܠܦܲܓܼܪܵܐ ܘܲܕܼܡ̇ܐ ܕܡܲܠܟܵܐ</l>
                <l n="490">ܕܲܢܡܲܢܥܘܼܢܵܢ ܠܲܫܒܼܝܼ̈ܚܵܬܼܵܐ ܕܒܹܝܬܼ ܡܲܠܟܿܘܼܬܼܵܐ ܀</l>
                <l n="491">:ܢܗܲܝܡܸܢ ܕܲܡܨܹܝܢ ܠܡܸܬܲܠ ܚܲܝܹ̈ܐ ܒܡܵܝܘܿܬܼܘܼܬܲܢ</l>
                <l n="492">ܘܢܸܡܬܿܘܿܚ ܗܵܘܢܲܢ ܠܘܵܬܼ ܣܘܼܟܵܝܵܐ ܕܣܲܒܼܪܵܐ ܕܲܒܼܗܘܿܢ ܀</l>
                <l n="493">:ܒܗܵܘܢܵܐ ܟܲܣܝܵܐ ܢܚܘܼܪ ܟܲܣܝܵܐܝܼܬܼ ܒܲܕܼܡܸܬܼܚܲܙ̈ܝܵܢ</l>
                <l n="494">ܘܠܵܐ ܢܸܬܼܦܲܠܲܓܼ ܥܲܠ ܚܘܼܕܵܬܼܵܐ ܕܲܒܼܓܲܠ̈ܝܵܬܼܵܐ ܀</l>
                <l n="495">:ܠܵܐ ܗ̄ܘ̣ܵܐ ܒܠܲܚܡܵܐ ܢܚܘܼܪ ܚܲܙܵܝܵܐ ܐܵܦܠܵܐ ܒܚܲܡܪܵܐ</l>
                <l n="496">ܐܸܠܵܐ ܒܚܲܝܠܵܐ ܕܲܡܩܲܕܸܿܫ ܠܹܗ ܠܠܲܚܡܵܐ ܘܚܲܡܪܵܐ ܀</l>
                <l n="497">:ܠܲܚܡܵܐ ܘܚܲܡܪܵܐ ܠܐܵܬ̤ܐ ܣܝܼܡܝܼܢ ܠܥܲܝܢܲܝ̈ ܦܲܓܼܪܵܐ</l>
                <l n="498">ܕܢܸܗܘܸܐ ܡܫܵܘܬܲܦ ܥܲܡ ܪܸܥܝܵܢܵܐ ܒܲܕܠܵܐ ܓܲܠ̈ܝܵܢ ܀</l>
                <l n="499">:ܠܲܝܬܿ ܠܹܗ ܠܦܲܓܼܪܵܐ ܕܢܸܚܙܐ ܕܟܲܣ̈ܝܵܢ ܥܲܡ ܪܸܥܝܵܢܵܐ</l>
                <l n="500">ܘܠܵܐ ܕܢܸܬܼܒܲܩܹܐ ܒܲܣܬܼܝܼܪ̈ܵܬܼܵܐ ܐܲܝܟ ܚܘܼܫܵܒܹ̈ܐ ܀</l>
                <l n="501">:ܡܸܛܠܵܬܹܗ ܗܘ̤ܵܬܼ ܡܵܘܗܲܒܼܬܼܵܐ ܕܲܒܼܝܲܕܼ ܠܲܚܡܵܐ</l>
                <l n="502">ܕܲܒܼܓܲܠ̈ܝܵܬܼܵܐ ܢܸܩܢܸܐ ܣܲܒܼܪܵܐ ܠܘܵܬܼ ܟܵܣ̈ܝܵܬܼܵܐ ܀</l>
                <l n="503">:ܠܹܗ ܘܲܠܢܲܦܫܵܐ ܡܠܝܼܟ ܒܘܼܣܵܡܵܐ ܕܲܟܼܣܸܐ ܒܐ̄ܪܵܙܵܐ</l>
                <l n="504">ܘܲܠܒܼܘܼܝܵܐܹܗ ܗ̤ܘܲܝ̈ ܓܲܠ̈ܝܵܬܼܵ ܕܐܘܼܟܼܠܵܐ ܘܫܸܩܝܵܐ ܀</l>
                <l n="505">:ܗܵܐ ܒܓܲܠ̈ܝܵܬܼܵܐ ܡܥܵܕܼ ܡܸܬܼܒܲܝܲܐ ܡ̣ܢ ܟܲܪܝܼܘܼܬܹܗ</l>
                <l n="506">ܘܲܕܼܠܵܐ ܢܲܟܼܪܸܐ ܒܲܝܐܹܗ ܡ̇ܪܹܗ ܒܠܲܚܡܵܐ ܘܚܲܡܪܵܐ ܀</l>
                <l n="507">:ܒܠܲܚܡܵܐ ܘܚܲܡܪܵܐ ܬܪܲܨ ܠܹܗ ܢܝܼܫܵܐ ܠܘܵܬܼ ܕܲܥܬܼܝܼ̈ܕܵܢ</l>
                <l n="508">ܕܢܸܗܘܸܐ ܚܵܢܹ̇ܐ ܠܘܵܬܼ ܚܘܼܕܵܬܼܵܐ ܕܡܲܛܲܝܲܒܼ ܠܹܗ ܀</l>
                <l n="509">:ܬܵܘ ܡ̇ܝܘܿܬܹ̈ܐ ܢܸܚܢܹܐ ܠܢܝܼܫܵܐ ܕܲܟܼܣܸܐ ܒܐ̄ܪܵܙܲܢ</l>
                <l n="510">ܘܠܵܐ ܢܸܬܼܪܵܦܹܐ ܡ̣ܢ ܣܘܼܟܵܝܵܐ ܕܚܲܝܹ̈ܐ ܡܠܝܼܟܼ̈ܐ ܀</l>
                <l n="511">:ܬܵܘ ܢܸܬܼܓܵܘܲܣ ܒܚܹܝܠ ܥܘܼܕܪܵܢܹܗ ܪܘܼܚܵܢܝܵܐ</l>
                <l n="512">ܕܲܢܣܲܝܲܥ ܠܲܢ ܒܩܹܐܪܣܵܐ ܕܚܲܫܹ̈ܐ ܒܲܥܪܝܼܪ̈ܵܝܹܐ ܀</l>
                <l n="513">:ܬܵܘ ܢܸܬܼܚܲܦܲܛ ܕܢܸܩܪܘܿܒܼ ܨܹܐܕܼܵܘܗܝ ܩܲܕܿܝܼܫܵܐܝܼܬܼ</l>
                <l n="514">ܕܢܸܣܲܒܼ ܡܸܢܹܗ ܣܲܡܵܐ ܕܥܵܗܹ̇ܢ ܠܲܚܒܼܵܪ̈ܵܬܲܢ ܀</l>
                <l n="515">:ܐܲܝܟ ܕܲܠܣܲܡܵܐ ܢܛܲܦܹܝܘܗܝ ܟܠܫܵܥ ܠܪܸ̈ܓܼܫܹܐ ܘܙܵܘܥܹ̈ܐ</l>
                <l n="516">ܕܢܸܪܕܿܘܿܦ ܡܸܢܲܢ ܢܣܝܼܣܘܼܬܼ ܦܲܓܼܪܵܐ ܘܪܲܦܝܘܼܬܼ ܢܲܦܫܵܐ ܀</l>
                <l n="517">:ܣܲܡܵܐ ܗ̄ܘ̣ ܛܵܒܼܵܐ ܕܲܒܼܛܲܝܒܿܘܼܬܼܵܐ ܡܡܲܕܿܟ ܚܲܝܠܹܗ</l>
                <l n="518">ܘܠܲܝܬܿ ܟܘܼܪܗܵܢܵܐ ܟܲܣܝܵܐ ܘܓܲܠܝܵܐ ܕܡܵܪܹܕ ܡܸܢܹܗ ܀</l>
                <l n="519">:ܐܵܣܝܵܐ ܕܪܵܘܡ̇ܐ ܡܲܕܸܿܟ ܝܲܗ̄ܒܹܿܗ ܠܐܲܪ̈ܥܵܢܵܝܹܐ</l>
                <l n="520">ܕܲܒܼܥܘܼܕܼܪܵܢܹܗ ܢܲܐܣܘܿܢ ܟܹܐܒܹ̈ܐ ܕܪܸ̈ܥܝܵܢܲܝܗܘܿܢ ܀ </l>

                <pb ed="http://syriaca.org/bibl/1765" n="356"/>

                <l n="521">:ܒܗܲܝܢܵܡܘܼܬܼܵܐ ܢܣܝܼܡܝܼܘܗܝ ܟܠܲܢ ܥܲܠ ܟܘܼ̈ܬܼܡܬܲܢ</l>
                <l n="522">ܕܢܸܩܢܸܐ ܡܸܢܹܗ ܢܘܼܚܵܡ ܦܲܓܼܪܵܐ ܘܦܘܼܪܩܵܢ ܢܲܦܫܵܐ ܀</l>
            </div>

        </body>
    </text>
</TEI>
