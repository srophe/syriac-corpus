<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8587">On Isaiah's Vision
                    - <foreign xml:lang="syr">ܥܲܠ ܚܙܵܬ̣ܵܐ ܕܲܣܪ̈ܵܦܹܐ ܕܲܚܙܵܐ
                        ܐܹܫܲܥܝܵܐ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">Digital Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">D. Alphonse Mingana</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
<name type="person" ref="http://syriaca.org/person.xml#wtoma">William Toma</name>
                </respStmt>
            </titleStmt>
            <editionStmt>
                <edition n="0.1"/>
                     <respStmt>
                     <resp>based upon</resp>
                     <name><ptr target="#sourceDesc1"/></name>
                 </respStmt>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/85</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <monogr>
<editor>
<forename>Alphonse</forename>
<surname>Mingana</surname>
</editor>
<title level="m">Narsai doctoris Syri homiliæ et carmina</title>
<idno type="URI">http://syriaca.org/bibl/1765</idno>
<idno type="zotero">301</idno>
<idno type="URI">http://zotero.org/groups/392292/items/6UFVJ9EG</idno>
<idno type="URI">http://www.worldcat.org/oclc/68740316</idno>
<imprint>
<pubPlace>Mausilii</pubPlace>
<publisher>Typis Fratrum Prædicatorum</publisher>
<date>1905</date>
</imprint>
</monogr> 
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
                
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
             <creation>
                 <origDate type="composition" from="0450" to="0500">Second half of the fifth century CE</origDate>
             </creation>
        </profileDesc>
        <revisionDesc status="uncorrectedTranscription">
             <change when="2019-04-26" who="http://syriaca.org/person.xml#jwalters">Added origDate</change>  
            <change when="2017-07-05" who="http://syriaca.org/person.xml#jwalters">Edited text
                structure</change>

            <change when="2017-04-18" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text type="PrintTranscription">
        <body>
            <div type="title" n="0">
                <ab xml:lang="syr">ܥܲܠ ܚܙܵܬ̣ܵܐ ܕܲܣܪ̈ܵܦܹܐ ܕܲܚܙܵܐ ܐܹܫܲܥܝܵܐ</ab>
            </div>
            <div type="rubric" xml:lang="syr">
                <pb ed="http://syriaca.org/bibl/1765" n="131"/>

                <l>ܡܐܡܪܐ ܕܬܠܬܢ ܘܢܝܼܪ</l>
                <l>ܥܲܠ ܚܙܵܬ̣ܵܐ ܕܲܣܪ̈ܵܦܹܐ ܕܲܚܙܵܐ ܐܹܫܲܥܝܵܐ</l>
                <l>ܘܠܵܚܹ̇ܡ ܠܩܘܼܕܵܫܥܹܕܿܬܵܐ</l>
                <l>ܥܘܼܢܵܝܵܐ</l>
                <l>:ܒܪܝܼܟܼܘ ܕܒܲܕܸܿܩ ܠܲܢ ܣܸܓܼܕܲܬܼܵܐ ܒܐܝܼܕܼܵܐ ܕܫܲܪܝܼܪ̈ܵܘܗܝ: ܐܲܚܲܝ̈</l>
            </div>
            <div type="text" xml:lang="syr">
                <l n="1">:ܫܒܝܼܚ ܒܵܪܘܿܝܵܐ ܕܲܒܼܓܸܠܝܵܢܹܗ ܡ̇ܘܪܸܒܼ ܥܲܒܼܕܵܘ̈ܗܝ</l>
                <l n="2">ܘܲܒܼܚܸܙܘܵܢܹ̈ܐ ܡܦܲܠܸܓܼ ܥܘܼܬܼܪܹܗ ܠܲܒܼܢܲܝ̈ ܒܲܝܬܹܿܗ ܀</l>
                <l n="3">:ܫܘܹ̇ܐ ܠܫܘܼܒܼܚܵܐ ܕܟܲܕܼ ܠܵܐ ܚܲܣܝܼܪ ܡ̣ܢ ܬܸܫܒܿܘܿܚܬܵܐ</l>
                <l n="4">ܝܵܗܹ̇ܒܼ ܫܘܼܒܼܚܹܗ ܠܲܡܫܲܒܿܚܵܢܵܘ̈ܗܝ ܕܲܢܫܲܒܿܚܘܼܢܵܝܗܝ ܀</l>
                <l n="5">:ܒܹܗܘ̣ ܫܘܼܒܼܚܹܗ ܘܠܵܐ ܡܸܬܿܬܵܘܣܲܦ ܫܘܼܒܼܚܵܐ ܠܫܘܼܒܼܚܵܐ</l>
                <l n="6">ܘܐܸܢ ܡܸܫܬܿܒܲܚ ܠܲܡܫܲܒܿܚܵܢܵܘ̈ܗܝ ܡ̇ܘܪܸܒܼ ܫܘܼܒܼܚܹܗ ܀</l>
                <l n="7">:ܫܘܼܒܼܚܵܐ ܗ̄ܘ̣ ܟܠܹܗ ܘܡ̣ܢ ܬܸܫܒܿܘܿܚܬܹܿܗ ܡܠܹܝܢ ܬܘܼܩܵܢܵܘ̈ܗܝ</l>
                <l n="8">ܘܠܵܐ ܚܲܣܝܼܪܵܐ ܗ̄ܘ̣ ܘܡ̣ܢ ܡ̇ܘܗܲܒܼܬܹܗ ܡܦܲܪܢܸܣ ܟܠܵܐ ܀</l>
                <l n="9">:ܕܠܵܐ ܪܘܼܟܵܒܼܵܐ ܗ̄ܘ̣ ܘܲܒܼܕܸܡ̈ܘܵܬܼܵܐ ܡܥܵܕܼ ܡܸܬܼܚܵܘܸܐ</l>
                <l n="10">ܕܠܵܐ ܒܲܪ̄̇ܒܼ ܩܵܠܵܐ ܗ̄ܘ̣ ܘܲܒܼܩܵܠ ܪܸ̈ܓܼܫܹܐ ܡܲܫܡܲܥ ܩܵܠܹܗ ܀</l>
                <l n="11">:ܒܟܼܠ ܐܸܣܟܹܿܡܝܼ̈ܢ ܡܚܵܘܸܐ ܝܵܬܹܗ ܠܲܥܒܼܵܕܼ̇ ܐܝܼܕܵܘ̈ܗܝ</l>
                <l n="12">ܘܲܒܼܟܼܠ ܕܸܡ̈ܘܵܢ ܨܵܐܲܪ ܐ̄ܪ̈ܵܙܵܘܗܝ ܩܕܼܵܡ ܚܲܘܵܝܹ̈ܐ ܀</l>
                <l n="13">:ܪܲܒܿܘܼܬܼ ܚܘܼܒܹܿܗ ܡܚܵܘܸܐ ܒܚܸܙܘ̤ܵܐ ܕܕܸܡ̈ܘܵܢ ܕܸܡ̈ܘܵܢ</l>
                <l n="14">ܕܲܒܼܠ̈ܠܵܬܼܵܐ ܢܓܲܪܸܓܼ ܐ̄ܢܵܫܵܐ ܠܡܸܩܪܲܒܼ ܨܨܹܐܕܼܵܘܗܝ ܀</l>
                <l n="15">:ܚܵܘܝܼ ܠܐܵܕܼܵܡ ܚܙܵܬܼܵܐ ܕܕܼܵܡܝܵܐ ܠܪܸ̈ܓܼܫܲܝ ܦܲܓܼܪܹܗ</l>
                <l n="16">ܘܐܲܝܟ ܕܲܠܫܲܒܼܪܵܐ ܩ̣ܪܵܝܗܝ ܕܲܢܢܲܟܸܿܦ ܓܲܠܝܼܘܼܬܼ ܦܲܓܼܪܹܗ ܀</l>
                <l n="17">:ܡܲܠܸܠ ܥܲܡ ܢܘܿܚ ܒܝܲܕܼ ܒܲܪ̄ܬܼ ܩܵܠܵܐ ܓܘܼܫܡܵܢܵܝܬܵܐ</l>
                <l n="18">ܘܐܲܠܦܹܗ ܕܢܸܬܿܒܸܿܕܼ ܒܹܝܬܼ ܦܘܼܨܵܝܵܐ ܠܹܗ ܘܲܠܟܼܠܵܐ ܀</l>
                <l n="19">:ܩ̣ܪܵܐ ܠܐܲܒܼܪܵܗܵܡ ܘܬܲܪܓܸܿܡ ܥܲܡܹܗ ܐܲܝܟ ܠܸܫܵܢܹܗ</l>
                <l n="20">ܘܛܲܒܼ݂ܥܹܗ ܒܲܫܡܹܗ ܕܢܸܗܘܘܿܢ ܝܲܠܕܵܘ̈ܗܝ ܩܵܪܹܝܢ ܒܲܫܡܹܗ ܀ </l>

                <pb ed="http://syriaca.org/bibl/1765" n="132"/>
                <l n="21">:ܐܵܘܚܸܕܼ ܚܲܝܠܹܗ ܒܐܝܼܕܲܝ̈ ܝܲܥܩܘܿܒܼ ܒܐܸܣܛܹܿܝܡ ܓܲܒܼܪܵܐ</l>
                <l n="22">ܘܚܵܘܝܹܗ ܠܡܹܐܚܲܕܼ ܕܲܪܵܐ ܟܲܣܝܵܐ ܒܪܸ̈ܓܼܫܹܐ ܓܠܲܝ̈ܵܐ ܀</l>
                <l n="23">:ܠܥܸ݂ܙ ܥܲܡ ܝܵܘܣܸܦ ܠܸܥܙܵܐ ܕܕܼܵܡܹ̇ܐ ܠܕܼܵܐ ܓܸܒܼܛܵܝܹ̈ܐ</l>
                <l n="24">ܘܝܲܗ̣̄ܒܼ ܒܹܗ ܚܲܝܠܵܐ ܠܡܸܣܬܲܟܵܠܘܼ ܒܲܣܬܼܝܼܪ̈ܵܬܼܵܐ ܀</l>
                <l n="25">:ܓܠ̣ܵܐ ܪܲܒܿܘܼܬܹܗ ܥܲܠ ܛܘܼܪ ܣܝܼܢܲܝ ܠܥܹܝܢ ܒܲܪ ܥܲܡܪܲܡ</l>
                <l n="26">ܘܲܡ̣ܠܵܝܗܝ ܪܘܼܚܵܐ ܠܡܸܫܬܲܥܵܝܘܼ ܥܲܠ ܬܘܼܩܵܢܵܘ̈ܗܝ ܀</l>
                <l n="27">:ܨܵܪ ܬܲܚܘܼܝܼܬܼܵܐ ܕܒܲܣܝܼܡܘܼܬܹܗ ܩܕܼܵܡ ܐܹܠܝܼܵܐ</l>
                <l n="28">ܕܢܸܗܘܸܐ ܝܵ̇ܕܲܥ ܠܲܡܕܲܡ̇ܝܘܼ ܒܢܝܼܫܵܐ ܕܪ̈ܲܚܡܵܘܗܝ ܀</l>
                <l n="29">:ܠܒܸܫ̣ ܐܵܦ ܗܵܫܵܐ ܐ̄ܣܟܹܿܡܵܐ ܦܲܐܝܵܐ ܘܩܵܡ̣ ܒܹܝܬܼ ܩܘܼܕܼܫܵܐ</l>
                <l n="30">ܕܢܸܓܼܠܸܐ ܠܐ̄̈ܢܵܫܵܐ ܪܲܒܿܘܼܬܼ ܫܘܼܒܼܚܹܗ ܕܠܵܐ ܡܸܬܿܕܲܪܟܵܐ ܀</l>
                <l n="31">:ܒܫܘܼܒܼܚܵܐ ܪܲܒܵܐ ܨܒܼܵܐ ܕܲܢܚܵܘܸܐ ܢܦܲܫܹܐ ܠܐ̄ܢܵܫܵܐ</l>
                <l n="32">ܘܲܩ̣ܪܸܒܼ ܨܹܐܕܼܵܘܗܝ ܚܲܕܼ ܒܲܪܢܵܫܵܐ ܕܢܸܬܼܒܲܩܸܐ ܒܹܗ ܀</l>
                <l n="33">:ܠܥܹܝܢ ܐܹܫܲܥܝܵܐ ܓܠ̣ܵܐ ܪܲܒܿܘܼܬܹܗ ܒܗܲܝܟܲܠ ܩܘܼܕܼܫܵܐ</l>
                <l n="34">ܘܐܲܩܝܼܡ ܣܸܕܼܪܹ̈ܐ ܕܲܡܫܲܝܵܢܹ̈ܐ ܕܲܢܩܲܕܿܫܘܼܢܵܝܗܝ ܀</l>
                <l n="35">:ܙܵܚ ܡ̣ܢ ܪܵܘܡ̇ܐ ܘܲܫܪ̣ܵܐ ܒܥܘܼܡܩܵܐ ܠܵܘ ܒܲܟܼܝܵܢܵܐ</l>
                <l n="36">ܘܩܵܡ̣ ܥܲܠ ܐܲܪܥܵܐ ܠܵܘ ܒܲܫܪܵܪܵܐ ܐܸܠܵܐ ܒܲܫܡܵܐ ܀</l>
                <l n="37">:ܟܲܢܸܫ ܠܥܝܼܪܹ̈ܐ ܩ̣ܪܵܐ ܠܡܲܠܲܐܟܹ̈ܐ ܪܡ݂ܲܙ ܠܲܟܼܪ̈ܘܿܒܹܐ</l>
                <l n="38">ܘܐܲܒܸܿܫ ܐܸܢܘܿܢ ܚܙܵܬܼܵܐ ܕܡܲܠܝܵܐ ܬܲܗܪܵܐ ܥܦܝܼܦܵܐ ܀</l>
                <l n="39">:ܦܪ݂ܲܚܵܢܹ̈ܐ ܘܛܵܣܘ ܢܘܼܪ̈ܵܢܹܐ ܪܗܸܛܘ̣ ܩܲܠܝܼܠܹ̈ܐ</l>
                <l n="40">ܘܲܣܒ݂ܲܪܘ ܕܡ̣ܛܵܐ ܘܩܲܕܸܿܡ ܐܸܢܘܿܢ ܪܸܡܙܹܗ ܠܐܲܪܥܵܐ ܀</l>
                <l n="41">:ܩܥ̣ܵܘ ܫܝܼܦܘܿܪܹ̈ܐ ܛܲܟܸܿܣܘ ܣܸܕܼܪܹ̈ܐ ܣܕܲܪܘ ܠܓܸܝܘܿܢܹ̈ܐ</l>
                <l n="42">ܘܲܚܠܵܦ ܙܲܝܢܵܐ ܠܒܸܫ̣ܘ ܚܹܝܠ ܪܘܼܚܵܐ ܠܡܸܬܼܚܲܝܵܠܘܼ ܀</l>
                <l n="43">:ܚܙ̣ܵܩܘ ܪܵܕܹܝܢ ܒܐܲܦܲܝ̈ ܪܵܘܡ̇ܐ ܕܠܵܐ ܗܲܠ̈ܟܼܵܬܼܵܐ</l>
                <l n="44">ܘܚܹܝܠ ܐܝܼܬܼܘܼܬܼܵܐ ܒܹܝܬܼ ܣܸܕܼܪ̈ܲܝܗܘܿܢ ܕܠܵܐ ܫܘܼܢܵܝܵܐ ܀</l>
                <l n="45">:ܚܙ̣ܵܩ ܚܹܝܠ ܡܲܠܟܵܐ ܥܲܡ ܫܘܼܠܛܵܢܵܐ ܕܲܡܠܸܟ ܡܲܠ̈ܟܹܿܐ</l>
                <l n="46">ܘܠܵܐ ܐܸܬܼܝܲܥܲܬ̤ ܐܘܼܪܚܵܐ ܒܐܵܐܲܪ ܬܚܹܝܬܼ ܪܸ̈ܓܼܠܲܝܗܘܿܢ ܀</l>
                <l n="47">:ܢܚܸ̣ܬܼ ܦܘܼܩܕܵܢܵܐ ܕܚܲܝܠܵܐ ܟܲܣܝܵܐ ܘܚܲܝ̈ܠܵܘܵܬܼܵܐ</l>
                <l n="48">ܘܠܵܐ ܐ̄ܢܵܫ ܐܲܪܓܸܿܫ ܒܩܵܠ ܡܲܚܲܬܿܬܹܗ ܐܸܠܵܐ ܐܸܢ ܚܲܕܼ ܀</l>
                <l n="49">:ܚܲܕܼ ܒܲܪܢܵܫܵܐ ܡ̣ܢ ܐ̄ܢܵܫܘܼܬܼܵܐ ܚܙ̣ܵܘ ܠܲܦܠܲܓܹܿܗ</l>
                <l n="50">ܘܩܵܡ̣ ܘܐܸܬܼܒܲܩܝܼ ܒܪܲܒܿܘܼܬܼ ܚܲܝܠܹܗ ܘܲܒܼܫܲܡܫܵܘ̈ܗܝ ܀</l>
                <l n="51">:ܚܲܕܼ ܒܲܪܢܵܫܵܐ ܚܙ̣ܵܗ̇ ܠܲܚܙܵܬܹܗ ܠܵܘ ܒܲܚܙܵܬܼܵܐ</l>
                <l n="52">ܐܸܠܵܐ ܒܗܵܘܢܵܐ ܐܲܟܼܡܵܐ ܕܲܡܨܸܐ ܥܒܼܝܼܕܼܵܐ ܠܡܸܚܙܵܐ ܀</l>
                <l n="53">:ܒܗܵܘܢܵܐ ܟܲܣܝܵܐ ܚܙ̣ܵܐ ܠܲܚܙܵܬܼܵܐ ܕܠܵܐ ܡܸܬܼܚܲܙܝܵܐ</l>
                <l n="54">ܘܲܒܼܪܥܝܵܢܵܐ ܥܲܠ̣ ܥܲܡ ܥܝܼܪܹ̈ܐ ܠܗܲܝܟܲܠ ܩܘܼܕܼܫܵܐ ܀</l>
                <l n="55">:ܠܗܲܝܟܲܠ ܩܘܼܕܼܫܵܐ ܥܲܠ̣ ܦܘܼܩܕܼܵܢܵܐ ܕܫܲܠܝܼܛ ܥܲܠ ܟܠ</l>
                <l n="56">ܘܩܵܡ̣ܘ ܫܲܡܵܫܵܘ̈ܗܝ ܕܲܢܫܲܡܫܘܼܢܵܝܗܝ ܩܲܕܿܝܼܫܵܐܝܼܬܼ ܀</l>
                <l n="57">:ܬܪܘܿܢܘܿܣ ܕܫܘܼܒܼܚܵܐ ܨܲܒܸܿܬܼܘ. ܣܵܡ̣ܘ ܠܹܗ ܐܲܝܟ ܕܲܠܡܲܠܟܵܐ</l>
                <l n="58">ܘܐܲܣܡܝܼܘ ܘܹܐܠܵܐ ܢܘܼܪܵܢܵܝܬܼܵܐ ܒܹܝܬܼ ܠܹܗ ܘܲܠܗܘܿܢ ܀ </l>

                <pb ed="http://syriaca.org/bibl/1765" n="133"/>
                <l n="59">:ܘܹܐܠܵܐ ܕܫܘܼܒܼܚܵܐ ܦܪܲܣܘ ܫܲܡܫܹ̈ܐ ܩܕܵܪܡ ܥܲܝܢܲܝ̈ܗܘܿܢ</l>
                <l n="60">ܕܠܵܐ ܢܸܬܼܒܲܩܘܿܢ ܒܦܲܪܨܘܿܦ ܡܲܠܟܵܐ ܕܲܫܪܸܐ ܒܫܘܼܒܼܚܵܐ ܀</l>
                <l n="61">:ܓܸܦܹ̈ܐ ܕܲܒܼܗܘܿܢ ܗܘ̤ܵܘ ܬܲܟܼܣܝܼܬܼܵܐ ܠܲܩܢܘܿܡܲܝ̈ܗܘܿܢ</l>
                <l n="62">ܘܟܲܣܝܼܘ ܪܸ̈ܓܼܫܹܐ ܕܲܩܢ̣ܵܘ ܡܸܢܫܹܠܝ ܕܠܵܐ ܒܲܥܝܵܕܼܵܐ ܀</l>
                <l n="63">:ܪܸܓܼܫܹܐ ܚܵܘܝܼܘ ܠܵܐ ܓܘܼܫܡܵܢܹ̈ܐ ܠܥܹܝܢ ܓܘܼܫܡܵܢܵܐ</l>
                <l n="64">ܘܣܲܬܿܪܘ ܐܸܢܘܿܢ ܡ̣ܢ ܬܸܫܒܿܘܿܚܬܵܐ ܕܪܲܒܿܘܼܬܼ ܚܸܙܘܵܐ ܀</l>
                <l n="65">:ܐܲܝܟ ܣܘܼܕܼܵܪܹ̈ܐ ܟܪ̣ܵܟܼܘ ܓܸܦܲܝ̈ܗܘܿܢ ܥܲܠ ܐܲܦܲܝ̈ܗܘܿܢ</l>
                <l n="66">ܕܠܵܐ ܢܸܣܬܿܝ̈ܛܵܢ ܡ̣ܢ ܓܵܘܙܲܠܬܵܐ ܕܗܸܕܼܪܹܗ ܕܚܸܘܙܵܐ ܀</l>
                <l n="67">:ܚܙܵܬܼܵܐ ܕܗܸܕܼܪܵܐ ܡܸܬܼܚܲܙܝܵܐ ܗ̄ܘ̣ܵܬܼ ܩܕܼܵܡ ܥܲܝܢܲܝ̈ܗܘܿܢ</l>
                <l n="68">ܘܕܲܚܝܼܠܝܼܢ ܗ̄ܘ̣ܵܘ ܕܲܢܚܘܼܪܘܼܢ ܒܵܗ̇ ܒܲܡܠܸܐ ܥܲܝܢܹ̈ܐ ܀</l>
                <l n="69">:ܕܚܝܼܠܵܐ ܗ̄ܘ̣ܵܬܼ ܛܵܒܼ ܘܠܲܝܬܿ ܬܘܼܒܼ ܡܸܕܲܡ ܕܲܕܼܚܝܼܠ ܡܸܢܵܗ̇</l>
                <l n="70">ܘܲܪܚܝܼܡܵܐ ܗ̄ܘ̣ܵܬܼ ܘܣܵܗܹ̇ܕܼ ܩܵܠܵܐ ܕܩܘܼܕܵܫܲܝ̈ܗܘܿܢ ܀</l>
                <l n="71">:ܓܸܦܹ̈ܐ ܗܘ̤ܵܘ ܠܗܘܿܢ ܐܲܝܟ ܡܸܨܥܵܝܹ̈ܐ ܒܹܝܬܼ ܠܹܗ ܘܲܠܗܘܿܢ</l>
                <l n="72">ܒܗܘܿܢ ܩܲܪܸܒܼܘ ܠܹܗ ܕܵܫܢܹ̈ܐ ܕܩܘܼܕܼܫܵܐ ܕܪܸ̈ܥܝܵܢܲܝܗܘܿܢ ܀</l>
                <l n="73">:ܫܬܵܐ ܓܸܦܹ̈ܐ ܐܵܘܥܝܼܘ ܡܸܢܫܹܠܝ ܕܠܵܐ ܪܘܼܟܵܒܼܵܐ</l>
                <l n="74">ܘܦܲܠܸܓܼܘ ܐܸܢܘܿܢ ܠܲܡ̈ܢܵܘܵܬܼܵܐ ܕܐܸܣܟܹܿܡܲܝ̈ܗܘܿܢ ܀</l>
                <l n="75">:ܒܲܬܼܪܹܝܢ ܟܲܣܝܼܘ ܦܲܪ̈ܨܘܿܦܲܝܗܘܿܢ ܕܠܵܐ ܨܘܼܪ̈ܵܬܼܵܐ</l>
                <l n="76">ܘܒܲܬܼܪܹܝܢ ܣܲܬܼܪܘ ܪܸ̈ܓܼܠܹܐ ܕܲܒܼܗܘܿܢ ܟܲܕܼ ܠܲܝܬܿ ܐܸܢܹܝܢ ܀</l>
                <l n="77">:ܒܲܬܼܪܹܝܢ ܐܲܪܝܼܡܘ ܓܸܦܹ̈ܐ ܠܡܸܦܪܲܚ ܩܲܠܝܼܠܵܐܝܼܬܼ</l>
                <l n="78">ܘܫܲܪܝܼܘ ܩܵܥܹ̇ܝܢ ܩܲܕܿܝܝܼܫܵܐܝܼܬܼ ܩܵܠܹ̈ܐ ܕܩܘܼܕܼܫܵܐ ܀</l>
                <l n="79">:ܩܲܕܿܝܼܫ ܩܲܕܿܝܼܫ ܩܲܕܝܼܫ ܡ̇ܪܝܵܐ ܩܥ̣ܵܘ ܣܸܕܼܪ̈ܲܝܗܘܿܢ</l>
                <l n="80">ܘܙܵܥ ܫܲܬܼܐܸܣܹ̈ܐ ܕܗܲܝܟܲܠ ܩܘܼܕܼܫܵܐ ܒܩܘܼܕܵܫܲܝ̈ܗܘܿܢ ܀</l>
                <l n="81">:ܬܠܵܬܼܵܐ ܩܘܼܕܼܫܹ̈ܐ ܩܥ̣ܵܘ ܫܲܘܝܵܐܝܼܬܼ ܚܲܕܼ ܫܘܼܠܛܵܢܵܐ</l>
                <l n="82">ܘܒܲܬܼܠܵܬܲܝ̈ܗܘܿܢ ܚܕܼܵܐ ܡ̇ܪܘܼܬܼܵܐ ܕܥܲܠ ܟܠ ܚܵܘܝܼܘ ܀</l>
                <l n="83">:ܡ̇ܪܝܵܐ ܨܒܼܵܐܘܼܬܼ ܩ̣ܪܵܘ ܠܲܟܼܝܵܢܵܐ ܐܲܚܝܼܕܼ ܟܠܵܐ</l>
                <l n="84">ܘܐܲܟܸܿܢ ܒܲܕܸܿܩܘ ܕܲܬܼܠܝܼܬܼܵܐܝܼܬܼ ܩܥܸܐܐ ܐܝܼܬܼܘܼܬܼܵܐ ܀</l>
                <l n="85">:ܬܠܝܼܬܼܵܝܘܼܬܼܵܐ ܐܲܟܼܪܸܙܘ ܒܐܲܪܥܵܐ ܒܩܘܼܕܵܫܲܝ̈ܗܘܿܢ</l>
                <l n="86">ܘܲܠܦܘܼܬܼ ܛܲܟܼܣܵܐ ܦܪܲܥ̣ܘ ܬܵܘܕܿܝܼܬܼܵܐ ܕܚܲܝܵܒܼܝܼܢ ܗ̄ܘ̣ܵܘ ܀</l>
                <l n="87">:ܬܠܵܬܼ ܙܲܒܼ̈ܢܵܬܼܵܐ ܬܢܵܘ̣ ܬܸܫܒܿܘܿܚܬܼܵܐ ܒܩܵܠܵܐ ܕܲܦܠܸܐ</l>
                <l n="88">ܘܲܕܼܪܲܫܘ̣ ܐܘܼܪܚܵܐ ܠܐ̄ܢܵܫܵܐ ܠܡܸܩܪܵܐ ܬܠܵܬܼܵܐ ܫܡܵܗܹ̈ܐ ܀</l>
                <l n="89">:ܬܠܵܬܼܵܐ ܫܡܵܘ̈ܗܹܐ ܟܣܹܝܢ ܗ̄ܘ̣ܵܘ ܒܲܫܡܵܐ ܕܗܵܘ̇ ܩܘܼܕܵܫܵܐ</l>
                <l n="90">ܘܩܲܕܸܿܡܘ ܥܝܼܪܹ̈ܐ ܘܒܲܕܸܿܩܘ ܐܸܢܘܿܢ ܒܩܘܼܕܵܫܲܝ̈ܗܘܿܢ ܀</l>
                <l n="91">:ܘܐܸܠܵܐ ܡ̇ܢܲܐ ܗ̄ܝܼ ܕܲܬܼܠܵܬܼ ܙܲܒܼܢܝܼ̈ܢ ܩܲܕܸܫܘ ܒܲܠܚܘܿܕܼ</l>
                <l n="92">ܘܠܵܐ ܬܘܼܒܼ ܐܵܘܣܸܦ ܘܠܵܐ ܬܘܼܒܼ ܒܲܨܲܪܘ ܡ̣ܢ ܡܸܢܝܵܢܵܐ ܀ </l>

                <pb ed="http://syriaca.org/bibl/1765" n="134"/>
                <l n="93">:ܐܸܢ ܦܵܠ̇ܚܘܼܬܼܗܘܿܢ ܩܲܕܿܝܼܫܘܼܬܼܵܐ ܗ̄ܝܼ ܐܲܡܝܼܢܵܐܝܼܬܼ</l>
                <l n="94">ܠܡܵܐ ܠܵܐ ܩܲܕܹܿܫܘ ܕܠܵܐ ܣܲܒܼܥܘܼܬܼܵܐ ܐܲܝܟ ܕܲܡܥܵܕܼܝܼܢ ܀</l>
                <l n="95">:ܕܠܵܐ ܡܸܢܝܵܢܵܐ ܚܲܝܵܒܼܝܼܢ ܗ̄ܘ̣ܵܘ ܠܵܡܩܲܕܵܫܘܼ</l>
                <l n="96">ܘܡܵܢܵܐ ܗ̄ܝܼ ܥܸܠܬܼܵܐ ܕܐܲܗܡܝܼܘ ܘܲܫܬܸܩܘ̣ ܡ̣ܢ ܕܲܠܡܸܦܪܲܥ ܀</l>
                <l n="97">:ܐܵܠܹܦ ܐܲܠܦܝܼ̈ܢ ܘܪܸܒܿܘܿ ܪܸ̈ܒܿܘܵܢ ܐܸܠܘܼ ܫܲܒܲܚܘ</l>
                <l n="98">ܙܥܘܿܪ ܗ̄ܘ̣ܵܐ ܫܘܼܒܼܚܵܐ ܠܗܵܝ̄̇ ܬܸܫܒܿܘܿܚܬܵܐ ܕܡܸܫܬܲܒܿܚܵܐ ܗ̄ܘ̣ܵܬܼ ܀</l>
                <l n="99">:ܫܡܲܝܵܐ ܘܐܲܪܥܵܐ ܐܸܠܘܼ ܝܲܒܸܿܒܼܘ ܥܲܡ ܟܸܢܫܲܝ̈ܗܘܿܢ</l>
                <l n="100">ܠܵܐ ܣܵܦ̇ܩܝܼܢ ܗ̄ܘ̣ܵܘ ܠܲܡܫܲܒܵܚܘܼ ܐܲܟܼܡܵܐ ܕܲܦܠܸܐ ܀</l>
                <l n="101">:ܒܪܝܼܬܼܵܐ ܟܠܵܗ̇ ܬܸܠܘܼ ܩܵܡܲܬ̤ ܥܲܡ ܓܘܼܕܲܝ̈ܗܘܿܢ</l>
                <l n="102">ܒܨܝܼܪܵܐ ܗ̄ܘ̣ܵܬܼ ܛܵܒܼ ܡ̣ܢ ܕܲܠܡܸܦܪܲ ܕܵܫܢܹ̈ܐ ܕܫܘܼܒܼܚܵܐ ܀</l>
                <l n="103">:ܕܠܵܐ ܡܘܼܫ̈ܚܵܬܼܵܐ ܪܲܒܿ ܒܵܪܘܿܝܵܐ ܡ̣ܢ ܒܸܪ̈ܝܵܬܼܵܐ</l>
                <l n="104">ܘܲܕܼܠܵܐ ܟܲܝܠܵܐ ܒܨܝܼܪ̈ܵܢ ܗܸܢܹܝܢ ܡ̣ܢ ܪܲܒܿܘܼܬܹܗ ܀</l>
                <l n="105">:ܘܐܸܢ ܗܵܟܲܢܵܐ ܗ̄ܝܼ ܐܲܝܟ ܡ̇ܐ ܕܣܵܗ̇ܕܿܝܼܡ ܫܘܼܚܠܵܦܲܝ̈ܗܘܿܢ</l>
                <l n="106">ܠܡܵܢܵܐ ܣܲܝܟܲܘܼܗܝ ܥܝܼܪܹ̈ܐ ܠܩܘܼܕܼܫܵܐ ܒܲܬܼܠܵܬܼ ܙܲܒܼܢܝܼ̈ܢ ܀</l>
                <l n="107">:ܠܵܐ ܗ̄ܘ̣ܵܐ ܡܸܫܬܲܩ ܫܬܸܩܘ̣ ܪ̈ܘܼܚܵܢܹܐ ܡ̣ܢ ܬܸܫܒܿܘܿܚܬܼܵܐ</l>
                <l n="108">ܘܠܵܘ ܦܘܼܪܥܵܢܵܐ ܕܚܲܝܵܒܼܝܼܢ ܗ̄ܘ̣ܵܘ ܛܠܲܡ̣ܘ ܐܵܘ ܛܵܠ̇ܡܝܼܢ ܀</l>
                <l n="109">:ܛܲܟܼܣܵܐ ܪܲܒܵܐ ܚܵܘܝܘܼ ܒܐܲܪܪܥܵܐ ܒܩܘܼܕܵܫܫܲܝ̈ܗܘܿܢ</l>
                <l n="110">ܕܲܟܼܝܵܢ ܟܲܣܝܵܐ ܬܠܵܬܼܵܐ ܒܢܘܿܡܝܼ̈ܢ ܟܣܹܝܢ ܒܐܝܼܬܼܘܼܬܹܗ ܀</l>
                <l n="111">:ܚܕܼܵܐ ܐܝܼܬܼܘܼܬܼܵܐ ܝ̄ܠܸܦ̣ܘ ܟܲܕܼ ܬܸܩܢܲܬ̤ ܒܪܝܼܬܼܵܐ ܒܪܵܫܝܼܬܼ</l>
                <l n="112">ܘܒܼܵܬܲܪ ܙܲܒܼܢܵܐ ܩܢ̣ܵܘ ܒܼܘܼܝܵܢܵܐ ܕܒܼܘܼܕܵܩ ܩܢܘܿܡܹ̈ܐ ܀</l>
                <l n="113">:ܐ̄ܪܵܙܵܐ ܟܲܣܝܵܐ ܓܠ̣ܵܐ ܠܗܘܿܢ ܟܲܣܝܵܐ ܠܵܐ ܗ̄ܘ̣ܵܐ ܒܓܸܠܝܵܐ</l>
                <l n="114">ܐܸܠܵܐ ܕܢܸܗܘܘܿܢ ܒܵܥܹ̇ܝܢ ܟܠܢܵܫ ܒܥܵܬܹܗ ܕܐ̄ܪܵܙܵܐ ܀</l>
                <l n="115">:ܐ̄ܪܵܙܵܢܵܐܝܼܬܼ ܬܢܵܘ̣ ܬܸܫܒܿܘܿܚܬܼܵܐ ܬܠܵܬܼ ܘܲܒܼ̈ܢܵܬܼܵܐ</l>
                <l n="116">ܘܠܵܐ ܐܸܣܬܲܟܲܠܘ ܒܚܲܝܠܵܐ ܕܲܟܼܣܸܐ ܒܓܼܵܘ ܡܸܠܲܝ̈ܗܘܿܢ ܀</l>
                <l n="117">:ܡܸܠܹ̈ܐ ܡܲܠܸܠܘ ܘܲܒܼܣܘܼܟܵܠܗܹܝܢ ܠܵܐ ܐܸܬܼܒܲܝܲܢܘ</l>
                <l n="118">ܩܘܼܕܼܫܐ ܩܲܕܸܿܫܘ ܘܡ̇ܢܲܐ ܗ̄ܝܼ ܥܸܠܬܹܗ ܠܵܐ ܣܦܲܩ̣ܘ ܐܲܕܼܪܸܟܼܘ ܀</l>
                <l n="119">:ܐܘܼ ܪܚܵܐ ܕܫܲܝܢܵܐ ܕܪܲܫ̣ܘ ܠܲܒܼܪܝܼܬܼܵܐ ܠܘܵܬܼ ܒܵܪܘܿܝܵܐ</l>
                <l n="120">ܕܬܸܪܕܹܿܐ ܫܲܦܝܼܪ ܠܘܲܥܕܵܐ ܕܐܲܒܼܵܐ ܘܲܒܼܪܵܐ ܘܪܘܼܚܵܐ ܀</l>
                <l n="121">:ܩܘܼܕܼܫܹ̈ܐ ܠܬܵܬܬܼܵܐ ܛܲܟܸܿܣܘ ܣܡ̣ܘ ܒܵܗ̇ ܒܲܕܼܡܘܼܬܼ ܡܝܼ̈ܠܹܐ</l>
                <l n="122">ܕܠܵܐ ܢܸܬܿܕܵܘܲܕܼ ܐܲܝܢܵܐ ܕܪܵܕܹܐ ܒܩܘܼܕܵܫܲܝ̈ܗܘܿܢ ܀</l>
                <l n="123">ܩܲܕܝܼܫ ܡ̇ܪܝܵܐ ܩ̣ܥܵܘ ܥܲܠ ܐܲܪܥܵܐ ܘܙܵܥܲܬ̤ ܐܲܪܥܵܐ: </l>

                <pb ed="http://syriaca.org/bibl/1765" n="135"/>
                <l n="124">ܘܐܲܠܦܘܼܗ̇ ܛܲܟܼܣܵܐ ܕܚܹܝܠ ܐܝܼܬܼܘܼܬܼܵܐ ܕܠܵܐ ܡܸܣܬܲܝܲܟ ܀</l>
                <l n="125">:ܚܹܝܠ ܐܝܼܬܼܘܼܬܼܵܐ ܐܲܠܸܦܘ ܐܸܢܘܿܢ ܠܲܡܩܲܕܵܫܘܼ</l>
                <l n="126">ܘܗܸܢܘ̣ܿܢ ܐܲܠܸܦܘ ܒܝܲܕܼ ܐܹܫܲܥܝܵܐ ܬܲܗܪܵܐ ܪܲܒܵܐ ܀</l>
                <l n="127">:ܬܲܗܪܵܐ ܪܲܒܵܐ ܚܙ̣ܵܐ ܒܲܪ ܐܵܡܘܿܨ ܒܲܫܡܲܝܵܢܹ̈ܐ</l>
                <l n="128">ܕܲܟܼܡܵܐܬ ܫܒܼܝܼܚܝܼܢ ܘܲܟܼܡܵܐ ܪܗܝܼܒܼܝܼܢ ܠܲܡܩܵܕܵܫܘܼ ܀</l>
                <l n="129">:ܒܬܲܗܪܵܐ ܕܲܒܼܗܘܿܢ ܬܗܲܪܘ ܚܘܼܫܵܒܼܵܘ̈ܗܝ ܕܒܲܪ ܥܸܒܼܪ̈ܵܝܹܐ</l>
                <l n="130">ܘܟܲܢܸܫ ܗܵܘܢܹܗ ܡ̣ܢ ܟܠ ܕܘܼܟܵܐ ܠܘܲܥܕܹܿܗ ܕܚܸܙܘܵܐ ܀</l>
                <l n="131">:ܒܬܲܗܪܹܗ ܕܚܸܙܘܵܐ ܘܲܕܼܫܲܡܵܫܵܘ̈ܗܝ ܬܗܲܪ ܚܲܙܵܝܵܐ</l>
                <l n="132">ܕܲܟܼܡܵܐ ܕܚܸܠܘ̣ ܗ̄ܘ̣ܵܐ ܡ̣ܢ ܓܸܠܝܵܢܵܐ ܕܡܲܠܸܠ ܥܲܡܹܗ ܀</l>
                <l n="133">:ܒܩܸܢܛܵܐ ܕܲܒܼܗܘܿܢ ܬܗܲܪ ܗ̄ܘ̣ܵܐ ܣܲܓܼܝܼ ܛܵܒܼ ܡ̣ܢ ܢܲܦܫܹܗ</l>
                <l n="134">ܕܟܲܕ ܪܘܼܚ ܐܸܢܘܿܢ ܕܚܸܠܘ̣ ܡ̣ܢ ܚܸܙܘܵܐ ܪܘܼܚܵܢܵܝܵܐ ܀</l>
                <l n="135">:ܡܲܢ ܟܲܝ ܐܲܙܝܼܥ ܠܩܲܢ̈ܝܲܝ ܚܲܝܠܵܐ ܡܸܬܿܕܲܡܲܪ ܗ̄ܘ̣ܵܐ</l>
                <l n="136">ܘܡ̣ܢ ܡܲܢ ܛܲܫܝܼܘ ܦܲܪ̈ܨܘܿܦܲܝܗܘܿܢ ܗܕܼܝܼܪ̈ܲܝ ܐܲܦܹ̈ܐ ܀</l>
                <l n="137">:ܡܲܢ ܟܲܝ ܟܲܢܸܫ ܘܐܲܩܝܼܡ ܐܸܢܘܿܢ ܓܘܼܕܼܝܼ̈ܢ ܓܘܼܕܿܝܼ̈ܢ</l>
                <l n="138">ܘܐܲܪܡܝܼ ܥܠܲܝܗܘܿܢ ܢܝܼܪܵܐ ܘܩܸܢܛܵܐ ܘܗܵܐ ܡܸܬܼܒܲܠܗܹܝܢ ܀</l>
                <l n="139">:ܠܡܲܢ ܟܲܝ ܩܵܥܹ̇ܢ ܩܵܠܹ̈ܐ ܕܩܘܼܕܼܫܵܐ ܟܲܕܼ ܕܲܚܝܼܠܝܼܢ</l>
                <l n="140">ܘܥܲܠ ܡ̇ܢ ܠܵܐ ܡܨܸܝܢ ܠܡܸܬܼܠܵܐ ܚܝܵܪܗܘܿܢ ܠܘܲܥܕܹܿܗ ܕܚܸܙܘܵܐ ܀</l>
                <l n="141">:ܠܡܵܢܵܐ ܡܣܲܬܿܪܝܼܢ ܩܲܪ̈ܨܘܿܦܲܝܗܘܿܢ ܒܓܼܵܘ ܓܸܦܲܝ̈ܗܘܿܢ</l>
                <l n="142">ܘܥܲܠ ܡ̇ܢ ܩܵܥܹ̇ܝܢ ܬܠܵܬܼܵܐ ܩܵܠܝܼ̈ܢ ܘܠܵܐ ܬܘܼܒܼ ܬܵܢܹ̇ܝܢ ܀</l>
                <l n="143">:ܒܹܝܬܼ ܦܘܼܠ̈ܓܹܐ ܩܵܡ̣ ܗ̄ܘ̣ܵܐ ܢܒܼܝܼܵܐ ܥܲܠ ܡ̇ܐ ܕܵܚܙ̣ܵܐ</l>
                <l n="144">ܕܬܲܗܪܹܗ ܕܚܸܘܙܵܐ ܥܵܒܹ̇ܕܼ ܗ̄ܘ̣ܵܐ ܠܹܗ ܠܡܸܬܼܦܲܠܵܓܼܘܼ ܀</l>
                <l n="145">:ܐܵܪܵܐ ܐܝܼܬܼܵܘܗܝ ܡܸܕܸܿܡ ܕܲܚܙܹ̇ܝܬܼ ܐܵܘ ܠܵܐ ܐܝܼܬܼܵܘܗܝ</l>
                <l n="146">ܠܝܼ ܡܸܬܼܚܵܘܸܐ ܐܵܘ ܕܲܠܡܵܐ ܟܲܝ ܐܵܦ ܠܲܐ̄̈ܚܪ̈ܵܢܹܐ ܀</l>
                <l n="147">:ܐܵܪܵܐ ܓܘܼܫܡܵܐ ܗ̄ܘ̣ ܘܓܼܘܼܫܡܵܢܵܐܝܼܬܼ ܚܵܐܲ̇ܪ ܐ̄ܢܵܐ ܒܹܗ</l>
                <l n="148">ܐܵܘ ܕܲܠܡܵܐ ܟܲܝ ܛܸܠܵܢܝܼܬܼܵܐ ܗ̄ܝܼ ܕܠܵܐ ܫܲܪܝܼܪܵܐ ܀</l>
                <l n="149">:ܐܵܪܵܐ ܒܲܦܓܼܪ ܥܸܠܹ̇ܬܼ ܩܵܡܹ̇ܬܼ ܒܓܼܵܘ ܒܹܝܬܼ ܩܘܼܕܼܫܵܐ</l>
                <l n="150">ܐܵܘ ܕܲܠܡܵܐ ܟܲܝܼ ܒܗܵܘܢܵܐ ܚܙܹܝ̇ܬܹܗ ܟܲܕܼ ܠܵܐ ܚܙܹܝ̇ܬܹܗ ܀</l>
                <l n="151">:ܐܝܼܬܼܵܘܗܝ ܘܠܲܝܬܵܘܗܝ ܡܸܬܼܪܲܢܸܐ ܗ̄ܘ̣ܵܐ ܝܼܣܲܪܠܵܝܵܐ</l>
                <l n="152">ܒܲܕܼܡܘܼܬܼ ܐܲܒܼܘܼܗܝ ܕܲܫܘ̣ܵܐ ܠܚܸܙܘܵܐ ܕܕܼܵܡܹ̇ܐ ܠܕܼܝܼܠܹܗ ܀</l>
                <l n="153">:ܐܵܦ ܝܼܣܪܵܝܝܹܠ ܫܘ̣ܵܐ ܠܲܚܙܵܬܼܵܐ ܕܪܵܡ̇ܐ ܡܸܢܹܗ</l>
                <l n="154">ܘܐܸܬܼܟܲܢܝܼ ܠܹܗ ܫܡܵܐ ܝܼܣܪܵܝܹܠ ܚܙ̣ܵܐ ܠܐܲܠܵܗܵܐ ܀</l>
                <l n="155">:ܕܵܡܹ̇ܐ ܚܸܙܘܹܗ ܕܒܲܪ ܝܼܣܪܵܝܹܠ ܠܚܸܙܘܵܐ ܕܐܲܒܼܘܼܗܝ</l>
                <l n="156">ܘܚܲܕܼ ܗ̄ܘ̣ ܚܲܝܠܵܐ ܕܚܵܘܝܼ ܚܲܝܠܹܗ ܬܲܡ̇ܢ ܘܲܬܼܢܵܢ ܀</l>
                <l n="157">:ܗܵܘ̇ ܦܘܼܩܕܵܢܵܐ ܕܐܵܘܚܸܕܼ ܢܦܫܹܗ ܒܐܼܝܼܕܲܝ̈ ܝܲܥܩܘܿܒܼ</l>
                <l n="158">ܗܘ̤ ܬܘܼܒܼ ܚܵܘܝܼ ܐܵܦ ܠܐܹܫܲܥܝܵܐ ܚܙܵܬܬܼܵܐ ܕܬܲܗܪܵܐ ܀</l>
                <l n="159">:ܬܲܗܪܵܐ ܪܲܒܵܐ ܚܙ̣ܵܐ ܚܲܙܵܝܵܐ ܒܲܪ ܚܲܙܵܝܹ̈ܐ</l>
                <l n="160">ܘܩܵܡ̣ ܘܐܸܬܼܒܲܩܝܼ ܒܲܕܼܠܵܐ ܪܸ̈ܓܼܫܹܐ ܐܲܝܟ ܕܲܒܼܪܸ̈ܓܼܫܹܐ ܀ </l>

                <pb ed="http://syriaca.org/bibl/1765" n="136"/>
                <l n="161">:ܕܠܵܐ ܣܲܒܼܥܘܼܬܼܵܐ ܡܸܬܼܒܲܩܸܐ ܗ̄ܘ̣ܵܐ ܒܫܘܼܦܪܹܗ ܕܚܸܙܘܵܐ</l>
                <l n="162">ܘܲܟܼܡܵܐ ܕܚܵܐܲ݁ܪ ܬܘܼܒܼ ܚܵܐܲ݁ܪ ܗ̄ܘ̣ܵܐ ܗܲܢܝܼܵܐܝܼܬܼ ܀</l>
                <l n="163">:ܗܲܢܝܼ ܗ̄ܘ̣ܵܐ ܛܵܒܼ ܚܸܙܘܹܗ ܕܚܸܙܘܵܐ ܥܲܠ ܪܸܥܝܵܢܹܗ</l>
                <l n="164">ܘܠܵܐ ܣܵܒܲ݁ܪ ܗ̄ܘ̣ܵܐ ܗܵܘܢܹܗ ܠܲܡܚܵܪ ܒܦܲܐܝܘܼܬܼ ܫܘܼܦܪܹܗ ܀</l>
                <l n="165">:ܟܡܵܐ ܕܒܲܣܪ̈ܵܦܹܐ ܡܸܬܼܒܲܩܸܐ ܗ̄ܘ̣ܵܐ ܕܲܟܼܡܵܐ ܪܗܝܼܒܼܝܼܢ</l>
                <l n="166">ܩܸܢܛܵܐ ܘܚܘܼܒܵܐ ܡܸܬܿܬܵܘܣܲܦ ܗ̄ܘ̣ܵܐ ܒܓܼܵܘ ܪܸܥܝܵܢܹܗ ܀</l>
                <l n="167">:ܟܡܵܐ ܕܓܸܦܲܝ̈ܗܘܿܢ ܥܲܠ ܐܲܦܲܝ̈ܗܘܿܢ ܡܸܬܼܥܲܦܝܼܢ ܗ̄ܘ̣ܵܘ</l>
                <l n="168">ܗܘ̤ ܒܓܼܵܘ ܢܲܦܫܹܗ ܡܸܬܼܦܲܪܲܣ ܗ̄ܘ̣ܵܐ ܠܡܸܣܬܲܬܵܪܘܼ ܀</l>
                <l n="169">:ܟܡܵܐ ܕܒܲܪܬܼ ܩܵܠܵܐ ܕܩܲܕܼܝܼܫ ܩܲܕܿܝܼܫ ܡܸܫܬܲܡܥܵܐ ܗ̄ܘ̣ܵܬܼ</l>
                <l n="170">ܗܘ̤ ܕܠܵܐ ܫܵܘܹ̇ܐ ܐܵܦܠܵܐ ܠܡܸܫܡܲܥ ܡܸܬܼܚܲܫܲܒܲ ܗ̄ܘ̣ܐ ܀</l>
                <l n="171">ܟܡܵܐ ܕܲܚܙܵܬܼܵܐ ܒܲܩܕܼܘܿܫ ܩܘܼܕܼܫܹ̈ܐ ܡܸܬܼܚܲܙܝܵܐ ܗ̄ܘ̣ܵܬܼ</l>
                <l n="172">ܕܚܹܝܠ ܒܵܪܘܿܝܵܐ ܫܪ̣ܵܐ ܒܲܥܒܼܵܕܼܵܘ̈ܗܝ ܡܸܬܼܚܲܫܲܒܼ ܗ̄ܘ̣ܵܐ ܀</l>
                <l n="173">:ܒܲܩܕܼܘܿܫ ܩܘܼܕܼܫܹ̈ܐ ܚܙ̣ܵܝܗܝ ܗ̄ܘ̣ܵܐ ܠܚܸܙܘܵܐ ܕܐܸܬܼܚܵܘܝܼ ܠܹܗ</l>
                <l n="174">ܘܠܵܐ ܣܦܲܩ ܩܘܼܕܼܫܵܐ ܕܲܡܩܲܕܿܫܵܢܹ̈ܐ ܠܡܹܐܚܲܕܼ ܣܵܟܹܗ ܀</l>
                <l n="175">:ܪܲܒܿ ܗ̄ܘ̣ ܣܲܓܿܝܼ ܚܸܙܘܵܐ ܕܲܚܙ̣ܵܐ ܡ̣ܢ ܟܠ ܚܸܙܘܝܼ̈ܢ</l>
                <l n="176">ܘܣܵܗ̇ܕܵܐ ܚܙܵܬܼܵܐ ܕܪ̈ܘܼܚܵܢܵܝܹܐ ܕܠܵܐ ܣܸܦܩܲܬ̤ ܠܹܗ ܀</l>
                <l n="177">:ܬܚܹܒܼ݂ܩܵܠܲܝ̈ܗܘܿܢ ܠܐܝܼܘ ܓܸܦܲܝ̈ܗܘܿܢ ܦܗ̣ܵܐ ܡܲܕܲܥܗܘܿܢ</l>
                <l n="178">ܘܠܵܐ ܣܦܲܩ̣ܘ ܥܲܙܝܼܘ ܠܡܸܬܼܒܲܩܵܝܘܼ ܒܙܝܼܘܹܗ ܕܚܸܘܙܵܐ ܀</l>
                <l n="179">:ܠܐܝܼܘ ܘܐܸܬܼܦܲܫܲܚܘ ܡ̣ܢ ܕܲܢܟܲܣܘܿܢ ܦܲܪ̈ܨܘܿܦܲܝܗܘܿܢ</l>
                <l n="180">ܘܟܲܕܼ ܛܵܒܼ ܟܲܣܝܼܘ ܠܵܐ ܐܸܬܼܟܲܣܝܼܘ ܐܲܟܼܡܵܐ ܕܙܵܕܹܩ ܀</l>
                <l n="181">:ܩܸܢܛܵܐ ܘܚܘܼܒܵܐ ܡܠܸܐ ܗ̄ܘ̣ܵܐ ܚܸܙܘܵܐ ܠܲܕܼܚܵܐܲܪ ܒܹܗ</l>
                <l n="182">ܘܲܡܣܲܪܸܕܼ ܗ̄ܘ̣ܵܐ ܘܲܡܕܲܚܸܠ ܗ̄ܘ̣ܵܐ ܚܲܟܿܝܼܡܵܐܝܼܬܼ ܀</l>
                <l n="183">:ܒܝܲܕܼ ܬܲܪ̈ܬܲܝܗܹܝܢ ܩܵܡ̣ ܚܲܙܵܝܵܐ ܠܡܸܬܼܒܲܩܵܝܘܼ</l>
                <l n="184">ܘܡܸܬܼܩܲܢܲܛ ܗ̄ܘ̣ܵܐ ܘܡܸܬܼܝܲܐܲܒܼ ܗ̄ܘ̣ܵܐ ܕܢܸܩܪܘܿܒܼ ܘܲܢܦܘܼܫ ܀</l>
                <l n="185">:ܚܸܒܼܠܹ̈ܐ ܩ̈ܫܲܝܵܐ ܡ̇ܚܹ̇ܝܢ ܗ̄ܘ̣ܵܘ ܠܵܗ̇ ܠܦܵܪܘܿܫܘܼܬܹܗ</l>
                <l n="186">ܘܲܡܚܲܒܸܿܠ ܗ̄ܘ̣ܵܐ ܕܢܵܘܠܸܕܼ ܚܸܙܘܵܐ ܕܐܸܬܼܚܵܘܝܼ ܠܹܗ ܀</l>
                <l n="187">:ܒܲܕܸܡܘܼܬܼ ܥܘܸܠܵܐ ܥܵܨܹ̇ܐ ܗ̄ܘ̣ܵܐ ܠܹܗ ܚܸܙܘܵܐ ܠܝܲܨܪܹܗ</l>
                <l n="188">ܕܲܒܼܝܲܕܼ ܪܸ̈ܓܼܫܵܘܗܝ ܢܸܦܘܿܩ ܢܲܟܼܪܸܙ ܪܲܒܿܘܼܬܼ ܚܲܝܠܹܗ ܀</l>
                <l n="189">:ܙܲܪܥܵܐ ܛܵܒܼܵܐ ܕܪܘܼܚ ܓܸܠܝܵܢܵܐ ܩܲܒܸܿܠ ܗܵܘܢܹܗ</l>
                <l n="190">ܘܲܬܼܗܲܪ ܣܲܓܼܝܼ ܕܟܲܕܼ ܠܵܐ ܫܵܘܹ̇ܐ ܫܘ̣ܵܐ ܠܕܼܐܝܟ ܗܵܕܹܐ ܀</l>
                <l n="191">:ܫܝܼܛܘܼܬܼ ܓܸܢܣܹܗ ܘܪܲܒܿܘܼܬܼ ܥܵܘ̣ܠܹܗ ܡܸܬܼܥܲܗܲܪ ܗ̄ܘ̣ܵܐ</l>
                <l n="192">ܘܦܵܪܘܿܫܵܐܝܼܬܼ ܡܸܬܿܕܲܡܲܪ ܗ̄ܘ̣ܵܐ ܒܐܲܝܕܼܵܬ ܕܲܚܙ̣ܵܐ ܀</l>
                <l n="193">:ܚܲܫܵܐ ܕܚܵܘܒܵܘ̈ܗܝ ܙܵܩܹ̇ܬܼ ܗ̄ܘ̣ܵܐ ܠܹܗ ܠܒܲܪ ܡ̇ܝܘܿܬܹ̈ܐ</l>
                <l n="194">ܘܡܸܬܼܟܲܚܲܕܼ ܗ̄ܘ̣ܵܐ ܕܢܸܬܼܠܸܐ ܚܝܵܪܹܗ ܠܐܲܦܲܝ̈ ܚܸܙܘܵܐ ܀ </l>

                <pb ed="http://syriaca.org/bibl/1765" n="137"/>
                <l n="195">:ܡ̇ܐ ܕܐܸܬܼܪܲܓܼܪܲܓܼ ܕܲܢܚܘܼܪ ܫܲܦܝܼܪ ܒܦܲܐܝܘܼܬܼ ܫܘܼܦܪܹܗ</l>
                <l n="196">ܚܵܪ̣ ܒܲܩܢܘܿܡܹܗ ܚܲܫ̣ ܘܐܸܬܿܬܲܢܲܚ ܥܲܠ ܣܘܼܪ̈ܚܵܢܵܘܗܝ ܀</l>
                <l n="197">:ܡ̇ܐ ܕܐܸܬܼܝܲܐܲܒ ܠܩܵܠܵܐ ܕܥܝܼܪܹ̈ܐ ܕܩܵܥܥܹ̇ܝܢ ܩܲܕܿܝܼܫ</l>
                <l n="198">ܥܗ݂ܲܕܼ ܛܲܡܐܝܼܘܼܬܼܵܐ ܕܲܒܼܢܲܝ̈ ܥܲܡܹܗ ܘܚܲܦܝܼ ܐܲܦܵܘ̈ܗܝ ܀</l>
                <l n="199">:ܡ̇ܐ ܕܐܸܬܼܝܲܐܲܒܼ ܠܩܵܠܵܐ ܕܥܝܼܪܹ̈ܐ ܕܩܵܥܹ̇ܝܢ ܩܲܕܿܝܼܫ</l>
                <l n="200">ܥܗ݂ܲܕܼ ܛܲܡܐܝܼܘܼܬܼܵܐ ܕܲܒܼܢܲܝ̈ ܥܲܡܹܗ ܘܚܲܦܝܼ ܐܲܦܵܘ̈ܗܝ ܀</l>
                <l n="201">:ܡ̇ܐ ܕܐܸܬܼܒܲܩܝܼ ܕܲܟܼܝܵܢ ܪܘܼܚܵܐ ܐܝܼܬܼܵܘܗܝ ܚܸܙܘܵܐ</l>
                <l n="202">ܐܵܘܚܸܠ ܘܲܦܣ݂ܲܩ ܕܗܘ̤ ܛܵܠܹ̇ܩ ܠܹܗ ܡ̣ܢ ܚܲܝܘܼܬܼܵܐ ܀</l>
                <l n="203">:ܒܐܵܓܼܘܿܢ ܚܲܫܹ̈ܐ ܪܡܸܐ ܗ̄ܘ̣ܵܐ ܢܒܼܝܼܵܐ ܩܕܼܵܡ ܓܸܠܝܵܢܵܐ</l>
                <l n="204">ܘܡܸܬܼܝܲܐܲܒܼ ܗ̄ܘ̣ܵܐ ܕܢܸܫܡܲܥ ܩܵܠܵܐ ܕܫܘܼܒܼܩܵܢ ܥܵܘ̣ܠܵܐ ܀</l>
                <l n="205">:ܚܲܫܵܐ ܕܥܵܘ̣ܠܹܗ ܘܕܲܒܼܢܲܝ̈ ܥܲܡܹܗ ܙܵܩܹ̇ܬܼ ܗ̄ܘ̣ܵܐ ܠܹܗ</l>
                <l n="206">ܘܡܲܪܝܼܪܵܐܝܼܬܼ ܡܸܬܿܬܲܢܲܚ ܗ̄ܘ̣ܵܐ ܒܓܼܵܘ ܪܸܥܝܵܢܹܗ ܀</l>
                <l n="207">:ܘܵܝ ܠܝܼ ܠܕܼܵܘܝܵܐ ܐܸܡ݂ܲܪ ܟܹܐܢܵܐ ܗܘ̤ ܠܲܩܢܘܿܡܹܗ</l>
                <l n="208">ܕܲܡܛܲܡܲܐ ܐ̄ܢܵܐ ܒܲܫܟܼܝܼܪ݁ܵܬܼܵܐ ܕܥܵܘ̣ܠܹܗ ܕܥܲܡܵܐ ܀</l>
                <l n="209">:ܘܵܝ ܠܝܼ ܕܲܣܢܹܐ ܚܝܪܵܐ ܕܐܲܦܲܝ ܘܲܕܼܚܘܼܫܵܒܲܝ̈</l>
                <l n="210">ܘܩܵܡܹ̇ܬܼ ܕܐܹܚܘܼܪ ܒܫܲܦܝܘܼܬܼ ܚܸܙܘܵܐ ܕܚܹܝܠ ܐܝܼܬܼܘܼܬܼܵܐ ܀</l>
                <l n="211">:ܘܵܝ ܠܝܼ ܕܐܝܼܬܲܝ ܡܸܕܼܪܵܐ ܫܝܼܛܵܐ ܕܒܼܝܼܠ ܒܲܚܛܵܗܹ̈ܐ</l>
                <l n="212">ܘܲܫܘܹ̇ܝܬܼ ܕܐܸܚܙܸܐ ܠܪܸܡܙܵܐ ܕܪܲܟܸܿܒܼ ܠܫܝܼܛܘܼܬܼ ܡܸܕܼܪܲܢ ܀</l>
                <l n="213">:ܒܕܼܝܼܢܵܐ ܟܹܐܢܵܐ ܩܲܛܪܸܓܼ ܢܲܦܫܹܗ ܢܒܼܝܼܵܐ ܟܹܐܢܵܐ</l>
                <l n="214">ܘܲܩܕܼܵܡ ܕܝܼܢܵܐ ܚܲܝܸܒܼ ܗܘ̤ ܠܹܗ ܕܠܵܐ ܢܸܬܼܚܲܝܲܒܼ ܀</l>
                <l n="215">:ܐܲܝܟ ܚܲܝܵܒܼܵܐ ܩܵܡ̣ ܙܲܕܿܝܼܩܵܐ ܩܕܼܵܡ ܓܸܠܝܵܢܵܐ</l>
                <l n="216">ܘܥܲܕܼܠܵܐ ܢܸܒܼܠܲܥ ܩܲܪܸܡ ܐܵܘܕܿܝܼ ܕܚܲܝܵܒܼܵܐ ܐ̄ܢܵܐ ܀</l>
                <l n="217">:ܐܲܝܟ ܕܲܒܼܥܲܪ̈ܩܹܐ ܡ̣ܬܿܚ ܠܲܩܢܘܿܡܹܗ ܒܲܬܼܘܵܬܼ ܢܲܦܫܵܐ</l>
                <l n="218">ܘܢܲܓܸܿܕܼ ܗܘ̤ ܠܹܗ ܥܲܕܼܠܵܐ ܢܸܡܛܘܿܢ ܢܸܓܼ̈ܕܹܿܐ ܨܹܐܕܼܵܘܗܝ ܀</l>
                <l n="219">:ܢܸܓܼ̈ܕܹܿܐ ܩܫܲܝ̈ܵܐ ܦܣܲܩ̣ ܥܲܠ ܢܲܦܫܹܗ ܟܲܕܼ ܠܵܐ ܬܲܒܼܥ̣ܘܼܗܝ</l>
                <l n="220">ܘܦܵܪܘܿܫܵܐܝܼܬܼ ܦܪ݂ܲܫ ܘܵܠܝܼܬܼܵܐ ܕܚܲܝܵܒܼ ܐ̄ܢܵܫܵܐ ܀</l>
                <l n="221">:ܚܠܵܦ ܚܲܝܵܒܹ̈ܐ ܚܲܝܸܒܼ ܢܲܦܫܹܗ ܟܲܕܼ ܠܵܐ ܚܲܝܵܒܼ</l>
                <l n="222">ܘܲܒܼܬܸܢ̈ܚܵܬܹܗ ܕܝܼܠܵܐ ܡܲܚ̈ܘܵܐܼܵܐ ܡ̣ܢ ܡܲܪ݁ܵܚܹܐ ܀</l>
                <l n="223">:ܣܢܹܐܓܼܪܵܐ ܛܵܒܼܵܐ ܗܘ̤ܵܐ ܚܠܵܦ ܥܲܡܹܗ ܨܹܝܕܼ ܟܹܐܢܘܼܬܼܵܐ</l>
                <l n="224">ܘܲܒܼܬܿܟܲܫܲܦܬܹܿܗ ܫܲܠܝܼ ܪܘܼܓܼܙܵܐ ܘܐܲܒܲܪ ܚܸܡܬܼܵܐ ܀</l>
                <l n="225">:ܒܲܣܢܹܐ ܓܼܪܘܼܬܹܗ ܬܗܲܪ ܕܲܝܵܢ̇ܵܐ ܘܲܒܼܢܲܝ̈ ܛܲܟܼܣܹܗ</l>
                <l n="226">ܕܲܟܼܡܵܐ ܝ̄ܕܕܲܥ ܗ̄ܘ̣ܵܐ ܠܲܡܪܲܟܵܒܼܘܼ ܦܘܼܪ̈ܣܹܐ ܚܢܝܼ̈ܓܹܐ ܀</l>
                <l n="227">:ܦܝܵܣܵܐ ܕܡܸܠܵܘ̈ܗܝ ܫܡ݂ܲܥ ܦܘܼܩܕܵܢܵܐ ܕܲܟܼܣܸܐ ܒܚܸܘܙܵܐ</l>
                <l n="228">ܘܫܲܕܲܪ ܒܲܝܐܹܗ ܒܝܲܕܼ ܐܝܼܙܓܲܕܵܐ ܪܘܼܚܵܢܵܝܵܐ ܀</l>
                <l n="229">:ܓܲܒܼܪܵܐ ܕܪܘܼܚܵܐ ܫܕܲܪ ܚܸܙܘܵܐ ܨܹܝܕܼ ܒܲܪ ܐܵܡܘܿܨ</l>
                <l n="230">ܕܢܸܙܘܿܥ ܒܐܸܕܼܢܵܘ̈ܗܝ ܣܒܲܪܬܼܵܐ ܛܵܒܼܬܼܵܐ ܕܫܘܼܒܼܩܵܢ ܥܵܘ̣ܠܵܐ ܀</l>
                <l n="231">:ܣܒܲܪܬܼܵܐ ܛܵܒܼܬܼܵܐ ܐܲܝܬܿܝܼ ܥܝܼܪܵܐ ܠܒܲܪ ܥܸܒܼܪ̈ܵܝܹܐ</l>
                <l n="232">ܕܡܲܠܝܵܐ ܫܲܝܢܵܐ ܘܐܝܼܬܼ ܒܵܗ̇ ܐܵܬܼܵܐ ܕܚܘܼܣܵܝ ܚܵܘ̈ܒܹܿܐ ܀</l>
                <l n="233">:ܚܘܼܣܵܝ ܚܵܘ̈ܒܹܿܐ ܛܥ݂ܲܢ ܪܘܼܚܵܐ ܒܐܝܼܕܼܵܐ ܕܙܵܘܥܵܘ̈ܗܝ</l>
                <l n="234">ܘܝܲܗ̣̄ܒܼ ܠܲܢܒܼܝܼܵܐ ܕܬܼܚܲܣܸܐ ܒܵܗ̇ ܡ̣ܢ ܟܘܼܬܼܡ̇ܬܹ̈ܐ ܀ </l>

                <pb ed="http://syriaca.org/bibl/1765" n="138"/>
                <l n="235">:ܓܡܘܼܪܬܵܐ ܕܢܘܼܪܵܐ ܪܡ݂ܲܙ ܠܹܗ ܪܸܡܙܵܐ ܠܪܘܼܚܵܢܵܝܵܐ</l>
                <l n="236">ܕܢܸܩܪܘܿܒܼ ܘܢܸܣܲܒܼ ܒܟܼܠܒܿܬܼܵܐ ܕܢܘܼܪܵܐ ܘܲܢܩܲܪܸܒܼ ܠܹܗ ܀</l>
                <l n="237">:ܢܘܼܪܵܠ ܒܢܘܼܪܵܠ ܦܩ݂ܲܕܼ ܠܹܗ ܕܢܹܐܚܘܿܕܼ ܠܢܘܼܪܵܝܵܐ</l>
                <l n="238">ܘܲܢܛܲܠܸܩ ܒܵܗ̇ ܝܲܥܪܵܐ ܕܥܵܘ̣ܠܵܐ ܕܝܼܥ̣ܵܐ ܒܐ̄ܢܵܫܵܐ ܀</l>
                <l n="239">:ܝܲܥܪܵܐ ܕܥܵܘ̣ܠܵܐ ܝ̄ܥ̣ܵܐ ܒܐܸܫܟܵܪܵܐ ܕܚܸܛܵܘ̈ܗܝ ܕܐܵܕܼܵܡ</l>
                <l n="240">ܘܲܫܲܕܲܪ ܟܲܣܝܵܐ ܥܲܕܹܿܗ ܒܐܝܼܕܼܵܐ ܕܲܫܡܲܝܵܢܵܐ ܀</l>
                <l n="241">:ܡܲܓܼܠܵܐ ܕܢܘܼܪܵܐ ܚܵܘܝܹܗ ܕܢܵܘܫܸܛ ܒܲܝܢܵܬܼ ܚܸܛܹ̈ܐ</l>
                <l n="242">ܘܢܸܚܨܘܿܕܼ ܝܲܥܪܵܐ ܘܲܢܦܘܼܫ ܙܲܪܥܵܐ ܕܠܵܐ ܢܸܟܼܝܵܢܵܐ ܀</l>
                <l n="243">:ܐܲܝܟ ܚܵܨܘܿܕܼܵܐ ܩܪܸ݂ܒܼ ܪܘܼܚܵܢܵܐ ܨܹܝܕܼ ܒܲܪ ܐܵܡܘܿܨ</l>
                <l n="244">ܘܚܲܨܕܹܿܗ ܠܥܵܘ̣ܠܹܗ ܒܡܲܓܿܠܵܐ ܕܐܵܘܚܸܕܼ ܪܸܡܙܵܐ ܒܐܝܼܕܹܗ ܀</l>
                <l n="245">:ܓܡܘܼܪܬܵܐ ܕܢܘܼܪܵܐ ܚܙ̣ܵܐ ܟܲܕܼ ܣܝܼܡܵܐ ܒܡܲܕܼܒܲܚܩܘܼܕܼܫܵܐ</l>
                <l n="246">ܘܲܩܪܸ݂ܒܼ ܐܲܚܕܵܗ̇ ܒܐܝܼܕܼܵܐ ܕܢܘܼܪܵܐ ܐܲܝܟ ܕܐܸܬܼܦܲܩܲܕܼ ܀</l>
                <l n="247">:ܒܟܲܠܒܿܬܼܵܐ ܕܢܘܼܪܵܐ ܠܲܒܼܟܵܗ̇ ܠܢܘܼܪܵܐ ܢܘܼܪܵܢܵܝܵܬܼܵܐ</l>
                <l n="248">ܘܩܲܪܸܒܼ ܣܵܡܵܗ̇ ܥܲܠ ܣܸܦ̈ܘܵܬܼܵܐ ܒܸܣܪ̈ܵܢܝܵܬܼܵܐ ܀</l>
                <l n="249">:ܐܘܿ ܬܸܕܼܡܘܼܪܬܵܐ ܕܨܹܝܕܼ ܒܲܪ ܐܵܡܘܿܨ ܡܸܣܬܲܥܪܵܐ ܗ̄ܘ̣ܵܬܼ</l>
                <l n="250">ܕܟܲܕܼ ܒܸܣܪܵܢܵܐ ܗ̄ܘ̣ ܠܵܐ ܝܵܩܹ̇ܕܼ ܗ̄ܘ̣ܵܐ ܡ̣ܢ ܝܵܩܹܕܿܬܵܐ ܀</l>
                <l n="251">:ܢܘܼܪܵܐ ܠܢܘܼܪܵܐ ܠܵܐ ܣܦ݂ܲܩ ܐܸܚܲܕܼ ܒܸܠܥܵܕܼ ܡܸܕܸܿܡ</l>
                <l n="252">ܘܒܸܣܪܵܐ ܫܝܼܛܵܐ ܐܲܚܕܵܗ̇ ܒܦܘܼܡܹܗ ܘܠܵܐ ܐܸܬܼܚܲܪܲܟ ܀</l>
                <l n="253">:ܠܵܐ ܚܵܫܘܿܫܵܐ ܚܲܫ̣ ܡ̣ܢ ܙܲܗܪܵܐ ܕܥܲܙܝܼܙܘܼܬܼܵܗ̇</l>
                <l n="254">ܘܲܡܠܸܐ ܚܲܫܹ̈ܐ ܠܵܐ ܚܲܫ̣ ܦܲܓܼܪܹܗ ܟܲܕܼ ܩܸܪܒܲܬ̤ ܠܹܗ ܀</l>
                <l n="255">:ܐܘܿ ܢܘܼܪܵܢܵܐ ܕܠܵܐ ܣܦ݂ܲܩ ܐܸܚܲܕܼ ܚܙܵܬܼܵܐ ܕܢܘܼܪܵܐ</l>
                <l n="256">ܐܘܿ ܦܲܓܼܪܵܐ ܕܠܵܐ ܐܲܟܿܝܵܬܹ̈ ܫܲܠܗܹܒܼܝܼܬܼܵܐ ܀</l>
                <l n="257">:ܠܵܘ ܢܘܼܪܵܐ ܗ̣̄ܘܵܬܼ ܕܐܸܚܲܕܼ ܥܝܼܪܵܐ ܒܟܲܠܒܿܬܼܵܐ ܕܢܘܼܪܵܐ</l>
                <l n="258">ܐܵܦܠܵܐ ܢܒܼܝܼܵܐ ܠܵܐ ܗ̄ܘ̣ܵܐ ܓܡܘܼܪܬܵܐ ܗ̄ܝܼ ܕܩܸܪܒܲܬ̤ ܨܹܐܕܼܵܘܗܝ ܀</l>
                <l n="259">:ܠܵܐ ܗ̄ܘ̣ܵܐ ܒܓܼܘܼܫܡܵܐ ܚ̣ܙܵܝܗܝ ܗ̄ܘ̣ܵܐ ܠܚܸܙܘܵܐ ܕܐܸܬܼܚܵܘܝܼ ܠܹܗ</l>
                <l n="260">ܘܠܵܐ ܗ̄ܘ̣ܵܐ ܚܸܙܘܵܐ ܓܘܼܫܡܵܢܵܐܝܼܬܼ ܡܸܬܼܚܵܘܸܐ ܗ̄ܘ̣ܵܐ ܀</l>
                <l n="261">:ܠܵܬܐ ܒܵܪܘܿܝܵܐ ܣܲܝܸܟ ܝܵܬܹܗ ܒܗܲܝܟܲܠ ܩܘܼܕܼܫܵܐ</l>
                <l n="262">ܐܵܦܠܵܐ ܣܪ̈ܵܦܹܐ ܐܘܵܥܝܼܘ ܓܸܦܹ̈ܐ ܡܸܬܼܪ̈ܲܓܼܫܵܢܹܐ ܀</l>
                <l n="263">:ܠܵܐ ܗ̄ܘ̣ܵܐ ܒܩܵܠܵܐ ܡܸܬܼܪܲܓܼܫܢܵܐ ܩܥ̣ܵܘ ܪ̈ܘܼܚܵܢܹܐ</l>
                <l n="264">ܘܠܵܐ ܐܹܫܲܥܝܵܐ ܒܪܸ̈ܓܼܫܲܝ ܦܲܓܼܪܵܐ ܨܵܬܹܗ ܠܩܵܠܵܐ ܀</l>
                <l n="265">:ܪܘܼܚܵܢܵܐܝܼܬܼ ܗܘ̤ܵܐ ܓܸܠܝܵܢܵܐ ܥܲܠ ܒܸܣܪܵܢܵܐ</l>
                <l n="266">ܘܲܒܼܪܸܥܝܵܢܵܐ ܚܙ̣ܵܐ ܗܵܝ̇ ܕܲܚܙ̣ܵܐ ܘܠܵܐ ܗ̄ܘ̣ܵܐ ܒܥܲܝܢܹ̈ܐ ܀</l>
                <l n="267">:ܒܥܲܝܢܹ̈ܐ ܕܗܵܘܢܵܐ ܚܙ̣ܵܐ ܠܲܚܙܵܬܼܵܐ ܕܠܵܐ ܡܸܬܼܚܲܙܝܵܐ</l>
                <l n="268">ܘܲܒܼܬܲܪܥܝܼܬܹܗ ܨܵܬܼ ܒܲܪ̄ܬܼ ܩܵܠܵܐ ܕܠܵܐ ܡܸܬܼܪܲܓܼܫܵܐ ܀</l>
                <l n="269">:ܒܙܵܘܥܹ̈ܐ ܟܣܲܝ̈ܵܐ ܬܲܪܓܸܿܡ ܥܲܡܹܗ ܪܸܡܙܵܐ ܟܲܣܝܵܐ</l>
                <l n="270">ܘܩܲܛܝܼܢܵܐܝܼܬܼ ܠܥܸ݂ܙ ܓܸܠܝܵܢܵܐ ܥܲܡ ܚܘܼܫܵܒܼܵܘ̈ܗܝ ܀</l>
                <l n="271">ܒܙܵܘܥܹ̈ܐ ܩܲܪܸܒܼ ܐܵܦ ܪܘܼܚܵܢܵܐ ܓܡܘܼܪܬܵܐ ܠܙܵܘܥܵܘ̈ܗܝ: </l>

                <pb ed="http://syriaca.org/bibl/1765" n="139"/>
                <l n="272">ܟܲܕܼ ܟܠ ܟܠܹܗ ܠܲܝܬܿ ܗ̄ܘ̣ܵܐ ܓܡܘܼܪܬܵ ܐܸܠܵܐ ܚܙܵܬܼܵܐ ܀</l>
                <l n="273">:ܚܙܵܬܼܵܐ ܗ̄ܘ̣ܵܬܼ ܓܹܝܪ ܕܡܸܬܼܚܲܙܝܵܐ ܗ̄ܘ̣ܵܬܼ ܫܲܪܝܼܪܵܐܝܼܬܼ</l>
                <l n="274">ܠܵܐ ܗ̄ܘ̣ܵܐ ܒܓܼܘܼܫܡܵܐ ܐܸܠܵܐ ܒܚܸܙܘܵܐ ܕܠܵܐ ܪܘܼܟܵܒܼܵܐ ܀</l>
                <l n="275">:ܕܠܵܐ ܒܐܝܼ̈ܕܲܝܵܐ ܠܒ݂ܲܟ ܪܘܼܚܵܢܵܐ ܓܡܘܼܪܬܵܐ ܕܠܲܝܬܹܿܝܗ̇</l>
                <l n="276">ܘܲܕܼܠܵܐ ܟܲܠܒܿܬܼܵܐ ܩܲܪܒܼܵܗ̇ ܠܦܘܼܡ̇ܐ ܕܲܠܒܼܝܼܫ ܓܘܼܫܡܵܐ ܀</l>
                <l n="277">:ܒܟܲܠܒܿܬܼܵܐ ܕܠܲܝܬܹܿܝܗ̇ ܠܒ݂ܲܟ ܠܲܓܼܡܘܼܪܬܵܐ ܕܠܵܐ ܡܸܬܼܚܲܙܝܵܐ</l>
                <l n="278">ܘܩܲܪܒܼܵܗ̇ ܠܦܘܼܡ̇ܐ ܕܡܸܬܼܚܲܙܝܵܢܵܐ ܕܠܵܐ ܒܲܚܙܵܬܼܵܐ ܀</l>
                <l n="279">:ܒܩܵܠܵܐ ܕܠܵܐ ܓܫܘܿܡ ܠܥܸ݂ܙ ܠܵܐ ܓܫܝܼܡܵܐ ܥܲܡ ܓܘܼܫܡܵܢܵܐ</l>
                <l n="280">ܘܲܓܼܠ̣ܵܐ ܘܚܵܘܝܝܹܗ ܫܘܼܒܼܩܵܢ ܥܵܘ̣ܠܵܐ ܕܢܵܣܹ̇ܒܼ ܡܲܓܵܢ ܀</l>
                <l n="281">:ܗܵܐ ܩܸܪܒܲܬ̤ ܗܵܕܹܐ ܠܦܘܼܡܵܟ ܐܸܡ݂ܲܪ ܥܝܼܪܵܐ</l>
                <l n="282">ܕܬܲܥܒܲܪ ܥܵܘ̣ܠܵܟ ܘܬܸܫܪܸܐ ܦܟܼܵܪܹ̈ܐ ܕܚܵܘܒܲܝ̈ ܢܲܦܫܵܟ ܀</l>
                <l n="283">:ܗܵܐ ܫܒܼܝܼܩ ܥܵܘ̣ܠܵܟ ܘܲܥܛܹܐ ܐ̄ܫܛܵܪܵܐ ܕܚܲܝܵܒܼܘܼܬܼܵܟ</l>
                <l n="284">ܩܘܼܡ ܦܘܼܩ ܐܲܟܼܪܸܙ ܩܵܠ ܫܘܼܒܼܩܵܢܵܐ ܠܲܒܼܢܲܝ̈ ܓܸܢܣܵܟ ܀</l>
                <l n="285">:ܗܵܐ ܐܲܦܸܣ ܠܝܼ ܪܸܡܙܵܐ ܟܲܣܝܵܐ ܕܲܫܪܸܐ ܒܚܸܙܘܵܐ</l>
                <l n="286">ܕܐܹܩܲܪܸܒܼ ܠܵܟ ܣܲܡܵܐ ܕܪ̈ܲܚܡܹܐ ܕܠܵܐ ܒܐܝܼ̈ܕܲܝܵܐ ܀</l>
                <l n="287">:ܗܵܐ ܚܵܘܝܼ ܠܝܼ ܕܲܒܼܡܵܢ ܐܲܣܸܐ ܟܹܐܒܼܵܐ ܕܢܲܦܫܵܟ</l>
                <l n="288">ܘܐܲܝܟܲܢ ܐܸܥܛܹܐ ܫܛܵܪ ܚܵܘ̈ܒܵܬܼܵܐ ܕܥܲܠ ܗܲܕܵܡܲܝ̈ܟ ܀</l>
                <l n="289">:ܒܢܘܼܪܵܐ ܐܲܠܦܲܢܝ ܕܐܸܡܪܘܿܩ ܡܸܢܵܟ ܨܵܐܬܼܵܐ ܕܚܵܘ̈ܒܹܿܐ</l>
                <l n="290">ܘܒܼܵܗ̇ ܒܲܕܹܿܩ ܠܝܼ ܕܐܸܓܼܠܸܐ ܫܪܵܪܵܐ ܕܗܲܝܡܵܢܘܼܬܼܵܐ ܀</l>
                <l n="291">:ܠܡܵܢ ܟܲܝ ܒܐܵܬܼܵܐ ܕܢܘܼܪܵܐ ܕܲܟܿܝܹܗ ܠܲܕܼܟܸܐ ܢܲܦܫܵܐ</l>
                <l n="292">ܕܗܵܐ ܗܝ̤ ܢܘܼܪܵܐ ܡܲܟܿܝܵܢܝܼܬܼܵܐ ܗ̄ܝܼ ܕܡܸܬܼܡܲܟܿܝܵܢܹ̈ܐ ܀</l>
                <l n="293">:ܠܡܵܢ ܟܲ ܒܟܲܠܒܿܬܼܵܐ ܐܲܚܕܵܗ̇ ܥܝܼܪܵܐ ܘܠܵܐ ܗ̄ܘ̣ܵܐ ܒܐܝܼܕܹܗ</l>
                <l n="294">ܕܗܵܐ ܚܲܣܝܼܢ ܗ̄ܘ̣ ܚܹܝܠ ܪܘܼܚܵܢܵܐ ܡ̣ܢ ܫܲܬܼܝܼܩܵܐ ܀</l>
                <l n="295">:ܠܡܵܢܵܐ ܢܘܼܪܵܐ ܫܩ݂ܲܠ ܡ̣ܢ ܡܲܕܼܒܿܚܵܐ ܕܲܥ̈ܠܵܘܵܬܼܵܐ</l>
                <l n="296">ܕܗܵܐ ܕܸܒܼܚܹ̈ܐ ܗ̄ܘ̣ܵܘ ܕܲܡܕܲܟܹܿܝܢ ܗ̄ܘ̣ܵܘ ܘܠܵܐ ܢܘܼܪܵܐ ܀</l>
                <l n="297">:ܒܕܸܒܼܚܹ̈ܐ ܕܥܸܪ̈ܒܹܿܐ ܡܸܬܿܕܲܟܹܿܝܢ ܗ̄ܘ̣ܵܘ ܝܼܣܲܪ̈ܠܵܝܹܐ</l>
                <l n="298">ܘܡܸܛܠ ܡ̇ܢܵܐ ܠܵܘ ܡ̣ܢ ܕܸܒܼܚܹ̈ܐ ܫܩ݂ܲܠ ܩܲܪܸܒܼ ܠܹܗ ܀</l>
                <l n="299">:ܒܲܕܼܡ̇ܐ ܕܥܸܓܼܠܹ̈ܐ ܡܸܬܼܚܲܣܹܝܢ ܗ̄ܘ̣ܵܘ ܛܲܟܐܲܝ̈ ܢܲܦܫܵܐ</l>
                <l n="300">ܘܥܲܠ ܡ̇ܢ ܠܵܐ ܕܡ̇ܐ ܥܲܠ ܦܘܼܡܹܗ ܘܚܲܣܝܼ ܚܵܘܒܵܘ̈ܗܝ ܀</l>
                <l n="301">:ܠܵܐ ܐܸܫܬܲܡܥܲܬ̤ ܕܪܲܣ ܐ̄ܢܵܫ ܢܘܼܪܵܐ ܥܲܠ ܗܲܕܵܡܹ̈ܐ</l>
                <l n="302">ܘܠܵܐ ܕܪܘܼܚܵܢܵܐ ܠܵܐ ܩܢܸܐ ܪܸ̈ܓܼܫܹܐ ܐܸܚܲܕܼ ܢܘܼܪܵܐ ܀</l>
                <l n="303">:ܢܘܼܟܼܪܵܝ ܣܲܓܼܝܼ ܗܵܢ ܚܘܼܣܵܝܵܐ ܠܕܲܒܼܢܵܡܘܿܣܵܐ</l>
                <l n="304">ܘܠܲܝܬܿ ܒܹܗ ܡܸܕܼܵܡܹ̇ܐ ܠܛܲܟܼܣܵܐ ܕܐܲܫܠܸܡ ܡܘܼܫܹܐ ܀</l>
                <l n="305">:ܡܘܼܫܹܐ ܘܐܲܗܪܘܿܢ ܕܡ̇ܐ ܪܵܣ̇ܝܼܢ ܗ̄ܘ̣ܵܘ ܥܲܠ ܚܲܛܝܹ̈ܐ</l>
                <l n="306">ܠܵܘ ܥܲܠ ܦܘܼܡ̇ܐ ܐܸܠܵܐ ܒܐܸܕܼܢܹ̈ܐ ܘܒܲܟܼܪ̈ܵܘܵܬܼܵܐ ܀</l>
                <l n="307">ܚܕܲܬܵܐ ܗ̄ܝܼ ܕܲܣܥ݂ܲܪ ܣܪܵܦܵܐ ܕܪܘܼܚܵܐ ܨܹܝܕܼ ܐܹܫܲܥܝܵܐ: </l>

                <pb ed="http://syriaca.org/bibl/1765" n="140"/>
                <l n="308">ܘܠܲܝܬܿ ܠܵܗ̇ ܦܸܚܡܵܐ ܒܟܼܠܹܗ ܛܲܟܼܣܵܐ ܢܵܡܘܿܣܵܝܵܐ ܀</l>
                <l n="309">:ܬܵܐ ܦܲܫܸܩ ܠܲܢ ܟܵܗܢܵܐ ܕܥܲܟܵܐ ܡܟܲܗܸܢ ܒܲܕܼܡ̇ܐ</l>
                <l n="310">ܡ̇ܢܲܐ ܗ̄ܝܼ ܗܵܕܹܐ ܕܲܣܥ݂ܲܪ ܥܝܼܪܵܐ ܨܹܝܕܼ ܒܲܪܓܸܢܣܲܢ ܀</l>
                <l n="311">:ܬܵܐ ܚܵܘܵܐ ܠܲܢ ܝܼܣܲܪܠܵܝܵܐ ܚܙ̣ܵܐ ܠܐܲܠܵܗܵܐ</l>
                <l n="312">ܡ̇ܢܵ̇ܘ ܚܲܝܠܵܐ ܕܲܟܼܣܸܐ ܒܚܸܙܘܵܐ ܕܲܚ̣ܙܵܐ ܢܒܼܝܼܵܟ ܀</l>
                <l n="313">:ܬܵܐ ܒܲܕܸܩ ܠܲܢ ܡܚܲܣܸܐ ܥܵܘ̣ܠܵܐ ܒܕܸܡ ܚܲܝ̈ܘܵܬܼܵܐ</l>
                <l n="314">ܐܡܵܢ ܠܵܐ ܒܲܕܼܡ̇ܐ ܥܛܵܝܗܝ ܪܘܼܚܵܢܵܐ ܠܥܵܘ̣ܠܹܵܗ ܕܐܲܚܘܼܟ ܀</l>
                <l n="315">:ܠܡܵܢ ܠܵܐ ܪܲܣ ܠܹܗ ܕܡ̇ܐ ܥܲܠ ܐܸܕܼܢܹܗ ܐܵܘ ܥܲܠ ܛܲܪܦܹܗ</l>
                <l n="316">ܐܲܟܼܡܵܐ ܕܐܲܠܸܦܘ ܡܘܼܫܹܐ ܘܐܲܗܪܘܿܢ ܠܡܸܬܼܣܝܵܢܹ̈ܐ ܀</l>
                <l n="317">:ܠܡܵܢ ܐܸܬܼܚܲܠܲܦ ܛܲܟܼܣܵܐ ܪܲܒܵܐ ܕܪܵܕܹܐ ܗ̄ܘ̣ܵܐ ܒܵܟ</l>
                <l n="318">ܘܐܲܠܦܵܟ ܥܝܼܪܵܐ ܠܡܸܪܕܵܐ ܒܐܘܼܪܚܵܐ ܕܠܵܐ ܚܲܙܝܵܐ ܠܵܟ ܀</l>
                <l n="319">:ܠܵܪܵܐ ܡܸܕܸܿܡ ܣܟܸܐ ܒܹܗ ܒܚܸܙܘܵܐ ܕܲܚܙ̣ܵܐ ܢܒܼܝܼܵܟ</l>
                <l n="320">ܘܛܵܟ ܠܵܘ ܐ̄ܪܵܙܵܐ ܗ̄ܘ̣ ܐܸܠܵܐ ܫܪܵܪܵܐ ܕܡܲܥܒܲܪ ܐ̄ܪ̈ܵܙܹܐ ܀</l>
                <l n="321">:ܫܪܵܪܵܐ ܓܼܠܝܵܐ ܡܲܟܼܪܸܙ ܐ̄ܪܵܙܵܐ ܒܝܲܕܼ ܫܘܼܓܼܢܵܝܹܗ</l>
                <l n="322">ܘܐܘܼܪܚܵܐ ܫܦܝܼܬܼܵܐ ܩܲܕܸܿܡ ܕܲܪܸܫ ܩܕܼܵܡ ܣܘܼܥܪ̈ܵܢܹܐ ܀</l>
                <l n="323">:ܒܘܼܛܵܠ ܕܸܒܼܚܹ̈ܐ ܕܲܒܼܢܵܡܘܿܣܵܐ ܨܝܼܪ ܒܲܓܼܡܘܼܪܬܵܐ</l>
                <l n="324">ܘܫܘܼܒܼܩܵܢ ܥܵܘ̣ܠܵܐ ܕܫܲܪܝܼܪ ܡ̣ܢ ܗܵܘ̇ ܡܠܸܐ ܒܘܼܕܵܩܵܗ̇ ܀</l>
                <l n="325">:ܥܘܼܬܼܪܵܐ ܪܲܒܵܐ ܕܠܵܐ ܡܸܬܼܡܲܣܟܲܢ ܟܣܸܐ ܒܲܚܙܵܬܼܵܗ̇</l>
                <l n="326">ܘܡܘܼܠܟܵܢ ܚܲܝܹ̈ܐ ܕܪܵܡ ܡ̣ܢ ܐܲܪܥܵܐ ܡܸܬܼܒܲܕܲܩ ܒܵܗ̇ ܀</l>
                <l n="327">:ܩܘܼܕܼܫܵܐ ܕܲܟܼܝܵܐ ܡܲܟܼܪܸܙ ܩܵܠܵܐ ܕܲܫܡܲܝܵܢܹ̈ܐ</l>
                <l n="328">ܘܠܵܐ ܐܸܫܬܲܡܥܲܬ̤ ܕܩܲܕܸܿܫܘ ܗܵܟܲܢ ܐܸܠܵܐ ܗܵܫܵܐ ܀</l>
                <l n="329">:ܬܠܝܼܬܼܵܝܘܼܬܼܵܐ ܡܡܲܠܝܵܐ ܩܥܵܬܼܵܐ ܕܩܘܼܕܵܫܲܝ̈ܗܘܿܢ</l>
                <l n="330">ܘܲܬܼܠܝܼܬܼܵܐܝܼܬܼ ܡܲܠܦܝܼܢ ܠܐ̄ܢܵܫܵܐ ܠܲܡܩܲܕܵܫܘܼ ܀</l>
                <l n="331">:ܬܠܵܬܼܵܐ ܩܵܠܹ̈ܐ ܪܲܟܸܿܒܼܘ ܘܲܩܥ̣ܵܘ ܬܠܵܬܼ ܙܲܒܼ̈ܢܵܬܼܵܐ</l>
                <l n="332">ܐܲܠܸܦܘ ܛܲܟܼܣܵܐ ܕܐܝܼܬܼ ܒܐܝܼܬܼܘܼܬܼܵܐ ܬܠܵܬܼܵܐ ܒܲܚܕܼܵܐ ܀</l>
                <l n="333">:ܐܲܝܟ ܕܲܒܼܨܸܒܼܥܵܐ ܚܵܘܝܼܘ ܐܸܢܹܝܢ ܠܐܲܪ̈ܥܵܢܵܝܹܐ</l>
                <l n="334">ܕܚܘܼܪܘ ܡ̇ܝܘܿܬܹ̈ܐ ܘܩܲܕܸܿܫܘ ܫܲܦܝܼܪ ܐܲܝܟ ܒܲܪ̄ܬܼ ܩܵܠܲܢ ܀</l>
                <l n="335">:ܬܠܵܬܼܵܐ ܩܢܘܿܡܹ̈ܐ ܫ̈ܘܲܝܵܐ ܐܲܟܼܪܸܙܘ ܒܩܘܼܕܵܫܲܝ̈ܗܘܿܢ</l>
                <l n="336">ܘܬܲܪܓܸܿܡܘ ܐܸܢܘܿܢ ܒܦܘܼܡ ܐܹܫܲܥܝܵܐ ܐܲܝܟ ܫܲܪܝܼܪܹ̈ܐ ܀</l>
                <l n="337">:ܫܪܵܪܵܐ ܕܲܒܼܗܘܿܢ ܓܠ̣ܵܘ ܠܲܢܒܼܝܼܵܐ ܐ̄ܪܵܙܵܢܵܐܝܼܬܼ</l>
                <l n="338">ܘܲܫܩ݂ܲܠ ܣܵܡ̣ܵܘ ܒܲܟܼܬܼܝܼ̈ܒܼܵܬܼܵܐ ܐܲܝܟ ܕܲܒܼܓܲܙܵܐ ܀</l>
                <l n="339">ܒܓܲܙܵܐ ܕܣܸܦܪܹ̈ܐ ܣܵܡ̣ܹܗ ܠܐ̄ܪܵܙܵܐ ܕܐܸܬܼܒܲܕܹܿܩ ܠܹܗ: </l>

                <pb ed="http://syriaca.org/bibl/1765" n="141"/>
                <l n="340">ܘܛܲܒܼܥܹܗ ܒܫܸܬܼܩܵܐ ܥܲܕܼ ܡܸܬܼܦܲܫܲܩ ܒܝܲܕܼ ܣܘܼܥܪ̈ܵܢܹܐ ܀</l>
                <l n="341">:ܫܸܬܼܩܵܐ ܐܲܪܡܝܼ ܥܲܠ ܩܘܼܕܵܫܵܐ ܒܲܕܼܡܘܼܬܼ ܛܲܒܼܥܵܐ</l>
                <l n="342">ܕܠܵܐ ܢܚܘܼܪ̈ܵܢ ܒܹܗ ܥܲܝܢܲܝ̈ ܒܸܣܪܵܐ ܘܢܲܫܘܼܛܵܢܵܝ̈ܗܘܿܢ ܀</l>
                <l n="343">:ܠܙܲܒܼܢܹܗ ܢܛܝܼܪ ܗ̄ܘ̣ܵܐ ܩܘܼܕܼܫܵܐ ܕܲܟܼܝܵܐ ܠܡܸܬܼܒܲܕܵܩܘܼ</l>
                <l n="344">ܥܲܠ ܗܵܝ̇ ܟܲܣܝܹܗ ܢܒܼܝܼܵܐ ܒܫܸܬܼܩܵܐ ܡ̣ܢ ܚܲܙܵܝܹ̈ܐ ܀</l>
                <l n="345">:ܒܐ̄ܪܵܙܵܐ ܩܲܕܸܿܡ ܓܠ̣ܵܝܗܝ ܓܸܠܝܵܢܵܐ ܒܦܘܼܡ ܪ̈ܘܼܚܵܢܹܐ</l>
                <l n="346">ܘܚܵܘܝܼ ܠܐ̄ܢܵܫܵܐ ܠܡܸܛܲܪ ܛܲܟܼܣܵܐ ܕܫܘܼܠܵܡ ܙܲܒܼܢܹ̈ܐ ܀</l>
                <l n="347">:ܠܫܘܼܠܵܡ ܙܲܒܼܢܹ̈ܐ ܥܬܼܝܼܕܼ ܗ̄ܘ̣ܵܐ ܕܢܸܓܼܠܹܝܗܝ ܠܐ̄ܪܵܙ ܩܘܼܕܵܫܵܐ</l>
                <l n="348">ܘܩܲܕܸܿܡ ܣܵܡ̣ܹܗ ܐܲܝܟ ܪܲܗܒܼܘܿܢܵܐ ܒܲܟܼܬܼܝܼ̈ܒܼܵܬܼܵܐ ܀</l>
                <l n="349">:ܐܵܦ ܪ̈ܘܼܚܵܢܹܐ ܒܗܵܕܹܐ ܬܸܢܘܲܝ ܩܲܕܹܿܫܘ ܘܲܫܬܸܩ̣ܘ</l>
                <l n="350">ܕܢܸܪܢܸܐ ܟܠܢܵܫ ܕܡ̇ܢܲܐ ܗ̄ܝܼ ܥܸܠܬܼܵܐ ܕܲܬܼܠܵܬܼ ܙܲܒܼܢܝܼ̈ܢ ܀</l>
                <l n="351">:ܐܵܦ ܚܘܼܣܵܝܵܐ ܕܝܲܗ̣̄ܒܼ ܠܲܢܒܼܝܼܵܐ ܒܡܸܠܬܼܵܐ ܝܲܗ̣̄ܒܹܿܗ</l>
                <l n="352">ܕܡ̇ܐ ܕܲܡܫܲܓܼܢܝܼ ܡ̣ܢ ܚܘܼܣܵܝܵܐ ܢܕܼܘܼܢ ܕܥܲܠ ܡ̇ܢܵܐ ܀</l>
                <l n="353">:ܐܵܦ ܗܝ̤ ܓܡܘܼܪܬܵܐ ܕܲܛܥܵܬ̤ ܥܵܘ̣ܠܵܐ ܒܥܵܬܼܵܐ ܡܲܠܝܵܐ</l>
                <l n="354">ܕܐܲܝܟܲܢ ܩܸܪܒܲܬ̤ ܠܦܘܼܡ̇ܐ ܕܒܸܣܪܵܐ ܘܠܵܐ ܐܸܣܬܲܝܲܛ ܀</l>
                <l n="355">:ܡܲܢ ܟܲܝ ܝܲܗ̣̄ܒܼ ܒܵܗ̇ ܚܹܝܠ ܚܘܼܣܵܝܵܐ ܒܠܵܐ ܦܵܪܘܿܫܬܵܐ</l>
                <l n="356">ܘܐܲܝܟܲܢ ܡܝܼܬܿܬܵܐ ܐܲܚܝܲܬ̤ ܡܝܼܬܼܵܐ ܕܡܝܼܬܼ ܒܲܚܛܵܗܵܘ̈ܗܝ ܀</l>
                <l n="357">:ܡܝܼܬܿܬܼܵܐ ܗ̄ܝܼ ܢܘܼܪܵܐ ܟܡܵܐ ܐܸܢ ܩܲܢܝܵܐ ܚܲܡܝܼܡܘܼܬܼܵܐ</l>
                <l n="358">ܘܠܵܐ ܦܵܪܘܿܫܬܵܐ ܗ̄ܝܼ ܟܡܵܐ ܐܸܢ ܐܝܼܬܼ ܒܵܗ̇ ܙܲܗܪܵܐ ܕܢܘܼܪܵܐ ܀</l>
                <l n="359">:ܐ̄ܪܵܙ ܡ̇ܘܗܲܒܼܬܼܵܐ ܕܠܲܚܡܵܐ ܘܚܲܡܪܵܐ ܒܓܼܵܘܵܗ̇</l>
                <l n="360">ܕܟܲܕܼ ܡܝܼܬܹ̈ܐ ܐ̄ܢܘܿܢ ܝܵܗ̇ܒܿܝܼܢ ܚܲܝܹ̈ܐ ܠܢܵܣܘܿܒܲܝ̈ܗܘܿܢ ܀</l>
                <l n="361">:ܒܠܲܚܡܵܐ ܘܚܲܡܪܵܐ ܥܬܼܝܼܕܼ ܗ̄ܘ̣ܵܐ ܛܵܒܼܵܐ ܕܢܲܚܸܐ ܠܐ̄ܢܵܫܵܐ</l>
                <l n="362">ܘܩܲܕܸܿܡ ܐܲܚܝܼ ܠܒܲܕܼ ܒܲܪܢܵܫܵܐ ܒܚܸܙܘܵܐ ܕܢܘܼܪܵܐ ܀</l>
                <l n="363">:ܬܲܪܥܵܐ ܐܸܚܲܕ ܒܐܲܦܲܝ̈ ܝܲܨܪܵܐ ܡܸܬܼܦܲܠܓܼܵܢܵܐ</l>
                <l n="364">ܕܐܸܢ ܥܲܣܩܝܼܢ ܠܹܗ ܚܲܝܹ̈ܐ ܕܠܲܚܡܵܐ ܢܚܘܼܪ ܒܲܓܼܡܘܼܪܬܵܐ ܀</l>
                <l n="365">:ܐܵܪܵܐ ܓܡܘܼܪܬܵܐ ܟܝܵܢܵܐ ܚܲܪܫܵܐ ܥܛܵܬ̤ ܚܵܘ̈ܒܵܬܼܵܐ</l>
                <l n="366">ܦܲܓܼܪܵܐ ܘܲܕܼܡ̇ܐ ܕܐ̄ܢܵܫܵܐ ܠܵܐ ܡܨܸܐ ܡܚܲܣܸܐ ܚܵܘ̈ܒܹܿܐ ܀</l>
                <l n="367">:ܐܵܪܵܐ ܡܸܠܬܼܵܐ ܫܲܪܝܼܪܵܐ ܠܵܟ ܕܫܸܒܼܩܲܬ̤ ܥܵܘ̣ܠܵܐ</l>
                <l n="368">ܠܡܵܢ ܡܸܬܼܦܲܐܓܲܬܼ ܥܲܠ ܫܘܼܒܼܩܵܢܵܐ ܕܲܒܼܣܘܼܥܪ̈ܵܢܹܐ ܀</l>
                <l n="369">:ܐܵܪܵܐ ܚܙܵܬܼܵܐ ܕܛܸܠܵܢܝܼܬܼܵܐ ܨܵܒܹ̇ܝܬܿ ܕܬܹܐܚܘܿܕܼ</l>
                <l n="370">ܠܡܵܢ ܠܵܐ ܐܵܚ̇ܕܲܬܿ ܓܘܼܫܡܵܐ ܫܪܵܪܵܐ ܕܛܸܠܵܢܝܼܬܼܵܐ ܀</l>
                <l n="371">:ܛܸܠܵܢܝܼܬܼܵܐ ܐ̄ܪܵܙ ܚܘܼܣܵܝܵ ܗ̄ܘ̣ ܕܨܝܕܼ ܒܲܪ ܐܵܡܘܿܨ</l>
                <l n="372">ܕܗܵܢܵܐ ܫܪܵܪܵܐ ܕܲܡܚܲܣܸܐ ܟܠ ܒܠܲܚܡܵܐ ܘܚܲܡܪܵܐ ܀</l>
                <l n="373">:ܛܘܼܦܣܵܐ ܕܩܘܼܫܬܵܐ ܨܝܼܪ ܗ̄ܘ̣ܵܐ ܒܚܸܙܘܹܗ ܕܗܵܘ̇ ܓܸܠܝܵܢܵܐ</l>
                <l n="374">ܘܲܡܓܲܪܸܓܼ ܗ̄ܘ̣ܵܐ ܐ̄ܢܵܫܵܐ ܠܡܸܩܪܲܒܼ ܨܹܝܕܼ ܦܘܼܫܵܩܹܗ ܀ </l>

                <pb ed="http://syriaca.org/bibl/1765" n="142"/>
                <l n="375">:ܘܪ̈ܵܦܹܐ ܨܵܪܘܼܗܝ ܐܲܝܟ ܕܲܠܨܲܠܡܵܐ ܡܸܬܼܚܲܙܝܵܢܵܐ</l>
                <l n="376">ܘܐܲܥܸܠܘ ܣܵܡ̣ܘܼܗܝ ܒܲܩܕܼܘܿܫ ܩܘܼܕܼܫܹ̈ܐ ܢܵܡܘܿܣܵܝܵܐ ܀</l>
                <l n="377">:ܢܵܡܘܿܣܵܐܝܼܬܼ ܪܫܲܡ̣ܘ ܕܹܡܘܵܬܹ̈ܐ ܪ̈ܘܼܚܵܢܵܝܹܐ</l>
                <l n="378">ܘܟܲܕܼ ܛܵܒܼ ܗܵܟܲܢ ܡܫܲܓܼܢܲܝ ܗ̄ܘ̣ܵܐ ܛܵܒܼ ܡ̣ܢ ܢܵܡܘܿܣܵܐ ܀</l>
                <l n="379">:ܢܲܗܝܼܪܝܼܢ ܗ̄ܘ̣ܵܘ ܛܵܒܼ ܣܲܡܡܵܢܹ̈ܐ ܕܨܝܼܪܝܼܢ ܗ̄ܘ̣ܵܘ ܒܹܗ</l>
                <l n="380">ܘܠܵܐ ܚܠܝܼܛ ܗ̄ܘ̣ܵܐ ܒܗܘܿܢ ܕܸܡ ܚܲܝ̈ܘܵܬܼܵܐ ܫܲܬܿܝܼ̈ܩܵܬܼܵܐ ܀</l>
                <l n="381">:ܠܵܐ ܕܵܡܹ̇ܐ ܗ̄ܘ̣ܵܐ ܕܸܒܼܚܵܐ ܕܝܘܼܩܢܹܐ ܠܕܸܒܼܚܹ̈ܐ ܚܲܪ̈ܫܹܐ</l>
                <l n="382">ܘܠܵܐ ܬܸܫܒܿܘܿܚܬܵܐ ܕܲܡܫܲܒܿܚܵܢܵܘ̈ܗܝ ܠܫܘܼܒܼܚܹܗ ܕܡܘܼܫܹܐ ܀</l>
                <l n="383">:ܫܒܼܝܼܚ ܗ̄ܘ̣ܵܐ ܣܲܓܿܝܼ ܘܠܲܝܬܿ ܗ̄ܘ̣ܵܐ ܫܘܼܒܚܵܐ ܕܕܵܡܹ̇ܐ ܠܫܘܼܒܼܚܹܗ</l>
                <l n="384">ܕܐܵܦ ܗܘ̤ ܫܘܼܒܼܚܹܗ ܕܗܲܝܟܲܠ ܩܘܼܕܼܫܵܐ ܦܟ݂ܲܗ ܒܲܚܙܵܬܹܗ ܀</l>
                <l n="385">:ܒܗܲܝܟܲܠ ܩܘܼܕܼܫܵܐ ܨܵܪܘܼܗܝ ܥܝܼܪܹ̈ܐ ܠܲܨܠܸܡ ܩܘܼܫܬܵܐ</l>
                <l n="386">ܘܐܲܝܟ ܕܲܠܡܲܠܟܵܐ ܩܥ̣ܵܘ ܠܹܗ ܫܘܼܒܼܚܵܐ ܒܹܝܬܼ ܡܲܠܟܿܘܼܬܹܗ ܀</l>
                <l n="387">:ܒܗܸܕܼܪܵܐ ܕܫܘܼܒܼܚܵܐ ܕܲܡܫܲܒܿܚܵܢܵܘ̈ܗܝ ܬܗܲܪ ܒܲܪ ܐܵܡܘܿܨ</l>
                <l n="388">ܘܲܗܘ̤ܵܐ ܒܥܲܝܢܵܘ̈ܗܝ ܥܲܠܡܵܐ ܘܫܘܼܒܼܚܹܗ ܐܲܝܟ ܠܵܐ ܡܸܕܹܿܡ ܀</l>
                <l n="389">:ܐܵܦܠܵܐ ܕܐܝܼܬܼܵܘܗܝ ܚܲܫ̣ܒܹܿܗ ܠܥܵܠܡܵܐ ܒܦܸܚܡܵܐ ܕܫܘܼܒܼܚܹܗ</l>
                <l n="390">ܘܕܲܐܲܝܟ ܗܵܟܲܢܵܐ ܗ̄ܝܼ ܐܲܝܟ ܕܐܸܬܼܪܲܥܝܼ ܘܛܵܒܼ ܡ̣ܢ ܗܵܟܲܢ ܀</l>
                <l n="391">:ܘܐܲܝܟ ܕܲܒܼܥܵܠܡܵܐ ܐ̄ܚܪܹܢܵܐ ܣܒ݂ܲܪ ܗ̄ܘ̣ܵܐ ܢܒܼܝܼܵܐ ܕܐܝܼܬܼܵܘܗܝ</l>
                <l n="392">ܘܩܵܡ̣ ܕܲܢܩܲܛܪܸܓܼ ܥܵܘ̣ܠܹܗ ܕܥܲܡܵܐ ܒܦܲܪܨܘܿܦ ܢܲܦܫܹܗ ܀</l>
                <l n="393">:ܠܕܝܼܢܵܐ ܟܹܐܢܵܐ ܥܲܠ̣ ܥܲܡ ܢܲܦܫܹܗ ܚܠܵܦ ܟܠ ܒܲܪܢܵܫ</l>
                <l n="394">ܘܲܚ̣ܙܵܐ ܕܲܚܒܼܝܼܫ ܟܠܹܗ ܟܝܵܢܵܐ ܬܚܹܝܬܼ ܚܵܘ̈ܒܵܬܼܵܐ ܀</l>
                <l n="395">:ܘܵܝܵܐ ܪܲܟܸܿܒܼ ܒܩܵܠ ܦܸܬܼܓܼܵܡܵܘ̈ܗܝ ܐܲܝܟ ܐܘܿܠ̈ܝܵܬܼܵܐ</l>
                <l n="396">ܘܒܲܟܿܝܼ ܐܸܢܘܿܢ ܠܚܲܫܲܝ̈ ܐ̄ܢܵܫܵܐ ܪܵܥܘܿܡ̇ܐܝܼܬܼ ܀</l>
                <l n="397">:ܘܵܝܠܝܼ ܐܸܡ݂ܲܪ ܗܵܢܵܘ̇ ܕܹܝܢ ܘܵܝ ܠܲܟܼܝܵܢ ܐ̄ܢܵܫܵܐ</l>
                <l n="398">ܕܚܲܒܼ݂ܫܹܗ ܥܵܘ̣ܠܵܐ ܒܒܹܝܬܼ ܐܲܣܝܼܪܹ̈ܐ ܕܡ̇ܝܘܼܿܬܼܬܼܵܐ ܀</l>
                <l n="399">:ܕܵܘܹܐ ܗ̄ܘ̣ ܣܲܓܿܝܼ ܟܝܵܢ ܡ̇ܝܘܿܬܹ̈ܐ ܡ̣ܢ ܟܠ ܕܲܗܘ̤ܵܘ</l>
                <l n="400">ܘܲܡܚܝܼܠ ܙܲܝܢܵܐ ܒܸܣܪܵܢܵܝܵܐ ܕܡܸܬܼܟܲܬܲܫܒܹܗ ܀</l>
                <l n="401">:ܚܙ̣ܵܝܗܝ ܕܲܝܵܢ̇ܵܐ ܕܫܲܦܝܼܪ ܕܵܐܹ̇ܢ ܗܘ̤ ܠܲܩܢܘܿܡܹܗ</l>
                <l n="402">ܘܚܵܣ̣ ܥܲܠ ܫܸܦܠܵܐ ܕܟܼܠܹܗ ܟܝܵܢܵܐ ܒܪ̈ܲܚܡܹܐ ܕܲܥܠܵܘܗܝ ܀</l>
                <l n="403">:ܚ̣ܙܵܝܗܝ ܕܲܡܩܲܛܪܸܓܼ ܠܲܫܟܼܝܼܪ̈ܵܬܼܵܐ ܕܓܸܢܣܹܗ ܒܢܲܦܫܹܗ</l>
                <l n="404">ܘܫܲܕܿܪܹܗ ܕܢܸܗܘܸܐ ܐ̄ܣܟܿܘܿܠܸܣܛܝܼܩܵܐ ܠܒܼܘܼܚܪܵܢ ܥܵܘ̣ܠܵܐ ܀</l>
                <l n="405">:ܚܙ̣ܵܐ ܕܠܵܐ ܢܵܣܹ̇ܒܼ ܒܐܲܦܲܝ̈ ܢܲܦܫܹܗ ܠܡܸܒܼܣܲܪ ܥܵܘ̣ܠܵܗ</l>
                <l n="406">ܘܫܲܓܼܪܹܗ ܒܪܘܼܚܵܐ ܕܲܢܕܲܟܸܿܐ ܒܹܗ ܥܵܘ̣ܠܹܗ ܕܥܲܡܵܐ ܀</l>
                <l n="407">ܚܙ̣ܵܐ ܕܟܹܐܢܵܐܝܼܬܼ ܝܵ̇ܕܲܥ ܕܲܢܕܼܘܼܢ ܕܠܵܐ ܕܠܵܐ ܒܘܼܣܪܵܢܵܐ: </l>

                <pb ed="http://syriaca.org/bibl/1765" n="143"/>
                <l n="408">ܘܝܲܗ̣̄ܒܼ ܠܹܗ ܫܲܒܼܛܵܐ ܕܲܢܒܼܝܼܘܼܬܼܵܐ ܕܢܸܪܕܹܿܐ ܠܒܼܝܼܫܹ̈ܐ ܀</l>
                <l n="409">:ܐܲܝܟ ܕܲܒܼܟܼܘܼܪܵܐ ܒܩܵܝ̣ܗܝ ܠܲܫܪܵܪܵܐ ܕܗܲܝܡܵܢܘܼܬܹܗ</l>
                <l n="410">ܘܥܲܒܼ݂ܕܹܿܗ ܠܦܘܼܡܹܗ ܒܘܼܕܵܩ ܐ̄ܪ̈ܵܙܹܐ ܕܲܣܬܼܝܼܪ̈ܵܬܼܵܐ ܀</l>
                <l n="411">:ܒܩܵܠܵܐ ܐܲܫܡܲܥ ܠܵܐ ܩܢܸܐ ܨܹܝܕܼ ܒܲܪ ܒܲܝܬܹܿܗ</l>
                <l n="412">ܕܡܸܬܼܚܲܫܲܒܼ ܗ̄ܘ̣ܵܘ ܕܡܲܢ̣ܘܼ ܫܵܘܹ̇ܐ ܕܢܲܟܼܪܸܙ ܡܸܠܵܘ̈ܗܝ ܀</l>
                <l n="413">:ܠܡܲܢ ܐܹܫܲܕܲܪ ܘܡܲܢ̣ܘܼ ܢܹܐܙܲܠ ܩܥ̣ܵܐ ܓܸܠܝܵܢܵܐ</l>
                <l n="414">ܘܦܲܢܝܼ ܟܹܐܢܵܐ ܕܐ̄ܢܵܐ ܐܵܙܹ̇ܠ ܐ̄ܢܵܐ ܚܘܼܒܵܢܵܐܝܼܬܼ ܀</l>
                <l n="415">:ܠܡܲܢ ܟܲܝ ܫܲܐܸܠ ܝܵ̇ܕܲܥ ܟܠܵܐ ܐܲܝܟ ܠܵܐ ܝܵ̇ܕܲܥ</l>
                <l n="416">ܕܗܵܐ ܝܵ̇ܕܲܥ ܗ̄ܘ̣ܵܐ ܕܡܲܢ̣ܘܼ ܥܵܗܹ̇ܢ ܠܣܵܥܘܿܪܘܼܬܹܗ ܀</l>
                <l n="417">:ܫܲܐܸܠ ܕܢܸܫܡܲܥ ܡܸܫܬܲܕܲܪܵܢܵܐ ܚܦܝܼܛ ܪܸܥܝܵܢܵܐ</l>
                <l n="418">ܘܢܸܓܼܒܸܿܐ ܗܘ̤ ܠܹܗ ܠܲܡܫܲܡܵܫܘܼ ܠܦܘܼܩܕܵܢ ܡ̇ܪܹܗ ܀</l>
                <l n="419">:ܒܚܘܼܒܵܐ ܩܲܒܸܿܠ ܕܢܲܟܼܪܸܙ ܩܘܼܫܬܵܐ ܒܐܸܕܼܢܲܝ̈ ܥܲܛܠܹ̈ܐ</l>
                <l n="420">ܘܲܒܼܨܸܒܼܝܵܢܹܗ ܓܒܼ݂ܵܐ ܠܹܗ ܥܲܡܠܵܐ ܚܠܵܦ ܚܲܛܝܹ̈ܐ ܀</l>
                <l n="421">:ܐ̄ܢܵܐ ܐܵܙܹ̇ܠ ܐ̄ܢܵܐ ܥܢ̣ܵܐ ܠܓܸܠܝܵܢܵܐ ܕܡܲܠܸܠ ܥܲܡܹܗ</l>
                <l n="422">ܘܲܡܬܲܪܓܸܿܡ ܐ̄ܢܵܐ ܫܪܵܪܵܐ ܕܲܫܡܵܟ ܕܠܵܐ ܐܲܚܦܝܝܼܬܼܵܐ ܀</l>
                <l n="423">:ܐ̄ܢܵܐ ܡܲܟܼܪܸܙ ܐ̄ܢܵܐ ܚܹܝܠ ܐܝܼܬܼܘܼܬܼܵܟ ܒܹܝܬܼ ܐܲܪ̈ܥܵܢܹܐ</l>
                <l n="424">ܘܲܡܒܲܛܸܠ ܐ̄ܢܵܐ ܫܸܡ ܐܲܠܵܗܹ̈ܐ ܕܥܸܒܼܕܲܬ̤ ܛܘܼܥܝܲܝ ܀</l>
                <l n="425">:ܗܲܒܼ ܠܝܼ ܛܲܒܼܥܵܐ ܕܲܫܡܵܟ ܪܲܒܵܐ ܕܠܵܐ ܡܸܬܿܕܲܓܲܠ</l>
                <l n="426">ܕܐܸܥܛܸܐ ܒܲܫܡܵܟ ܫܡܵܗܹ̈ܿܐ ܫܐܝܼܠܹ̈ܐ ܕܠܵܐ ܫܲܪܝܼܪܝܼܢ ܀</l>
                <l n="427">:ܟܬܼܘܿܒܼ ܠܝܼ ܣܲܩܪܵܐ ܕܲܪܡ̇ܝ ܐܝܼܕܼܵܐ ܕܐܲܡܝܼܢܘܼܬܼܵܟ</l>
                <l n="428">ܕܐܸܩܪܹܝܗ̇ ܩܕܼܵܡ ܟܠ ܘܢܸܕܲܥ ܟܠܢܵܫ ܕܕܝܼܠܵܟ ܗ̄ܘ̣ ܟܠ ܀</l>
                <l n="429">:ܐܵܘܚܸܕܼ ܒܐܝܼܕܲܝ̈ ܫܲܒܼܛܵܐ ܦܫܝܼܛܵܐ ܕܪܘܼܚ ܨܸܒܼܝܵܢܵܟ</l>
                <l n="430">ܕܐܹܩܲܦܲܚ ܒܹܗ ܦܬܲܟܼܪܹ̈ܐ ܚܲܪ̈ܫܹܐ ܕܪܲܟܸܿܒܼܘ ܫܹܐܕܹ̈ܐ ܀</l>
                <l n="431">:ܐܘܿ ܠܲܢܒܼܝܼܵܐ ܫܒܼܝܼܚ ܒܲܢܒܼܝܼܝܹ̈ܐ ܟܡܵܐ ܐܸܬܿܟܲܝܲܒܼ</l>
                <l n="432">ܕܢܸܛܥܲܢ ܝܘܼܩܪܵܐ ܕܟܼܵܪܘܿܙܘܼܬܼܵ ܕܐܸܬܼܓܲܥܠܲܬ̤ ܠܹܗ ܀</l>
                <l n="433">:ܐܘܿ ܠܐܝܼܙ ܓܲܕܵܐ ܩܲܠܝܼܠ ܗܵܘܢܵܐ ܟܡܵܐ ܪܗܸܛ̣ ܗܵܘܢܹܗ</l>
                <l n="434">ܕܥܲܕܼܠܵܐ ܢܚܸܙܘܿܩ ܡ̣ܛܵܐ ܨܸܒܼܝܵܢܹܗ ܠܐܲܝܟܵܐ ܕܫܲܠܚ̣ܘܼܗܝ ܀</l>
                <l n="435">:ܐܘܿ ܠܚܲܙܵܝܵܐ ܕܫܲܦܝܼܪ̈ܵܬܼܵܐ ܟܡܵܐ ܚܵܪ̣ ܫܲܦܝܼܪ</l>
                <l n="436">ܘܛܵܣ̣ ܪܸܥܝܵܢܹܗ ܥܲܠ ܓܸܠܝܵܢܵܐ ܕܪܵܡ ܡ̣ܢ ܚܲܝܠܹܗ ܀</l>
                <l n="437">:ܐܘܿ ܠܲܬܼܪܝܼܨܵܐ ܟܡܵܐ ܝ̄ܕܲܥ ܕܲܢܕܼܘܼܢ ܦܵܪܘܿܫܵܐܝܼܬܼ</l>
                <l n="438">ܕܚܵܪ̣ ܒܲܩܢܘܿܡܹܗ ܘܚܲܝܒܹܗ ܠܥܵܘ̣ܠܵܐ ܕܟܼܠܵܗ̇ ܬܹܒܹܝܠ ܀</l>
                <l n="439">:ܬܵܘ ܢܸܩܒܿܘܿܥ ܠܲܢ ܢܝܼܫܵܐ ܕܕܼܵܡܹ̇ܐ ܠܲܕܼܒܲܪ ܐܵܡܘܿܨ</l>
                <l n="440">ܘܢܸܚܢܸܐ ܠܩܘܼܒܼܠܹܗ ܒܝܲܕܼ ܩܘܼܛܪܵܓܼܵܐ ܕܲܫܟܼܝܼܪ݁ܵܬܲܢ ܀</l>
                <l n="441">:ܬܵܘ ܢܸܬܿܬܲܢܲܚ ܥܲܠ ܣܲܢ̈ܝܵܬܲܢ ܒܕܼܘܼܡܝܵܐ ܕܝܼܠܹܗ</l>
                <l n="442">ܘܲܢܕܼܘܼܢ ܥܵܘ̣ܠܲܢ ܥܲܕܼܠܵܐ ܢܕܼܘܼܢܲܢ ܕܝܼܢܵܐ ܥܬܼܝܼܕܼܵܐ ܀ </l>

                <pb ed="http://syriaca.org/bibl/1765" n="144"/>
                <l n="443">:ܢܵܘܕܹܿܐ ܕܲܚ̣ܛܲܝܢ ܐܲܝܟ ܕܐܵܘܕܿܝܼ ܗܘ̤ ܩܕܼܵܡ ܓܸܠܝܵܢܵܐ</l>
                <l n="444">ܕܢܸܫܘܸܐ ܠܡܸܫܡܲܥ ܩܵܠ ܫܘܼܒܼܩܵܢܵܐ ܐܲܝܟ ܕܲܫܡܲܥ ܗܘ̤ ܀</l>
            </div>

        </body>
    </text>
</TEI>
