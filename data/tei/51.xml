<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8553">On Reproof (Memra
                    25) - <foreign>ܥܲܠ ܡܸܣܟܹܿܢܘܼܬܼܵܐ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">The Oxford-BYU Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">D. Alphonse Mingana</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
<name type="person" ref="http://syriaca.org/person.xml#wtoma">William Toma</name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>The Oxford-BYU Syriac Corpus</authority>
                <idno type="URI">https://syriaccorpus.org/51</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and released under a under a Creative Commons Attribution 4.0 International Public License (CC BY 4.0). The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <monogr>
<editor>
<forename>Alphonse</forename>
<surname>Mingana</surname>
</editor>
<title level="m">Narsai doctoris Syri homiliæ et carmina</title>
<idno type="URI">http://syriaca.org/bibl/1765</idno>
<idno type="zotero">301</idno>
<idno type="URI">http://zotero.org/groups/392292/items/6UFVJ9EG</idno>
<idno type="URI">http://www.worldcat.org/oclc/68740316</idno>
<imprint>
<pubPlace>Mausilii</pubPlace>
<publisher>Typis Fratrum Prædicatorum</publisher>
<date>1905</date>
</imprint>
</monogr> 
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>The Oxford-BYU Syriac Corpus is a joint project of the University of Oxford and
                    Brigham Young University in collaboration with Vanderbilt University and the
                    Initiative for Digital Humanities, Media, and Culture at Texas A&amp;M
                    University.</p>
                <!-- Look at editorialDecl desription in P5 for labels (https://www.tei-c.org/release/doc/tei-p5-doc/en/html/ref-editorialDecl.html) and use as necessary to describe the corpus/text in question -->
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-07-05" who="http://syriaca.org/person.xml#jwalters">Edited text
                structure</change>

            <change when="2017-03-02" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text>
        <body>
            <div type="title" n="0">
                <ab xml:lang="syr">ܥܲܠ ܡܸܣܟܹܿܢܘܼܬܼܵܐ</ab>
            </div>
            <div type="rubric" xml:lang="syr">
                <pb ed="http://syriaca.org/bibl/1765" n="210"/>
                <l>ܡܐܡܪܐ ܬܠܬܥܣܝܪܐ</l>
                <l>ܥܲܠ ܡܸܣܟܹܿܢܘܼܬܼܵܐ ܘܠܵܚܹ̇ܡ ܠܒܼܵܥܘܼܬܼܵܐ</l>
            </div>
            <div type="text" xml:lang="syr">
                <l n="1">:ܡܸܣܟܹܿܝܢ ܙܲܒܼܢܵܐ ܕܐܸܣܬܲܩܒܲܠ ܠܝܼ ܒܝܲܕܼ ܬܵܘܬܵܒܼܘܼܬܼܝ</l>
                <l n="2">ܘܲܡܙܲܠܗܲܙ ܒܹܗ ܩܸܢܝܵܢ ܚܲܝܹ̈ܐ ܪ̈ܘܼܚܵܢܵܝܹܐ ܀</l>
                <l n="3">:ܒܝܼܫ ܕܘܼܒܵܪܵܐ ܕܐܸܬܼܟܲܝܲܢ ܠܝܼ ܒܹܝܬܼ ܐܲܪ̈ܥܵܢܹܐ</l>
                <l n="4">ܘܲܥܣܸܩ ܣܲܓܿܝܼ ܠܐܲܝܢܵܐ ܕܨܵܒܹܿܐ ܠܡܸܚܵܐ ܫܲܦܝܼܪ ܀</l>
                <l n="5">:ܡܕܼܵܘܲܕܼ ܥܘܼܡܪܵܐ ܕܫܲܒܲܬܼ ܝܵܘܡܲܝ̈ ܡ̣ܢ ܟܠ ܝܵܘܡܝܼ̈ܢ</l>
                <l n="6">ܘܠܲܝܬܿ ܒܹܗ ܛܲܟܼܣܵܐ ܕܕܼܵܡܹ̇ܐ ܩܲܢ̈ܝܲܝ ܡܸܠܬܼܵܐ ܀</l>
                <l n="7">:ܥܲܡܘܼܛ ܢܘܼܗܪܵܐ ܕܦܵܪܘܿܫܘܼܬܼܵܐ ܢܘܼܗܪܵܐ ܕܲܬܼܪܹܝܢ</l>
                <l n="8">ܘܠܲܝܬܿ ܕܲܡܡܲܕܸܿܟ ܠܲܕܼܦܲܟܿܝܼܗܝܼܢ ܒܡܸܠܲܬܼ ܩܘܼܫܬܵܐ ܀</l>
                <l n="9">:ܡܚܝܼܠ ܒܸܢܝܵܢܵܐ ܕܗܲܝܡܵܢܘܼܬܼܵܐ ܛܥܝܼܢܲܬܼ ܟܠܵܐ</l>
                <l n="10">ܘܠܵܐ ܐ̄ܢܵܫ ܡܲܠܸܦ ܠܡܸܒܼܢܵܐ ܫܲܦܝܼܪ ܕܲܟܼܝܘܼܬܼ ܢܲܦܫܹܗ ܀</l>
                <l n="11">:ܩܲܪܝܼܪ ܚܘܼܒܵܐ ܕܚܲܡܝܼܡ ܪܸܬܼܚܹܗ ܛܵܒܼ ܡ̣ܢ ܢܘܼܪܵܐ</l>
                <l n="12">ܘܪܵܬܲܚ ܟܠܢܵܫ ܒܪܘܼܓܼܙܵܐ ܩܲܫܝܵܐ ܠܘܼܩܒܲܠ ܚܲܒܼܪܹܗ ܀</l>
                <l n="13">:ܡܚܝܼܠ ܣܘܼܟܵܝܵܐ ܣܲܒܼܪܵܐ ܕܐܲܚܝܼܕܼ ܬܪܲܥ ܡܲܠܟܿܘܼܬܼܵܐ</l>
                <l n="14">ܘܲܚܠܝܼܡ ܦܲܓܼܪܵܐ ܒܙܵܘ̈ܥܲܝ ܢܲܦܫܵܐ ܒܪܸܓܲܬܼ ܐܲܪܥܵܐ ܀</l>
                <l n="15">:ܫܝܼܛܝܼܢ ܘܲܒܼܣܹܝܢ ܚܲܝܹ̈ܐ ܘܣܸܦܪܹ̈ܐ ܡܚܲܟܿܡܲܝ̈ ܐ̄ܢܵܫܵܐ</l>
                <l n="16">ܘܒܲܛܝܼܠ ܪܲܗܛܵܐ ܕܦܵܪܘܿܫܘܼܬܼܵܐ ܘܕܲܟܼܬܼܝܼ̈ܒܼܵܬܼܵܐ ܀</l>
                <l n="17">:ܐܲܝܟ ܠܵܐ ܡܸܕܸܿܡ ܚܫܝܼܒܼ ܥܸܢܝܵܢܵܐ ܕܪ̈ܘܼܚܵܢܝܵܬܼܵܐ</l>
                <l n="18">ܘܗܵܪܹܓܼ ܟܠܢܵܫ ܒܐܲܪ̈ܥܵܢܵܝܵܬܼܵܐ ܕܠܵܐ ܣܲܒܼܥܘܼܬܼܵܐ ܀</l>
                <l n="19">:ܒܨܝܼܪ ܕܘܼܒܵܪܵܐ ܕܩܲܕܿܝܼܫܘܼܬܼܵܐ ܡ̇ܐܢܵܐ ܕܲܟܼܝܵܐ</l>
                <l n="20">ܘܲܪܚܝܼܡ ܦܸܗܝܵܐ ܕܙܲܠܝܼܠܘܼܬܼܵܐ ܣܝܵܢܵܐ ܣܲܪܝܵܐ ܀</l>
                <l n="21">:ܒܠܝܼܠ ܙܘܼܘܵܓܼܵܐ ܕܛܲܟܼܣܵܐ ܬܲܩܢܵܐ ܕܒܼܵܪܘܿܝܘܼܬܼܵܐ</l>
                <l n="22">ܘܪܵܗܹ̇ܛ ܟܠܢܵܫ ܒܐܘܼܪܚܵܐ ܫܟܼܝܼܪܬܵܐ ܕܓܼܝܵܪܘܼܬܼܵܐ ܀</l>
                <l n="23">:ܕܲܓܵܠܘܼܬܼܵܐ ܘܩܸܛܠܵܐ ܘܓܼܵܘܪܵܐ ܣܓܼܝܼܘ ܥܲܠ ܐܲܪܥܵܐ</l>
                <l n="24">ܘܲܛ̣ܠܸܦܘ ܘܐܵܦܝܼܘ ܦܹܐܪܹ̈ܐ ܕܚܘܼܒܵܐ ܡ̣ܢ ܐ̄ܢܵܫܘܼܬܼܵܐ ܀</l>
                <l n="25">:ܚܲܪ̈ܫܹܐ ܘܩܸܨܡܹ̈ܐ ܘܢܸܚܫܹ̈ܐ ܘܪ̈ܝܼܩܹܐ ܥ̣ܫܸܢܘ ܒܲܒܼܪܝܼܬܼܵܐ</l>
                <l n="26">ܘܪܲܕܼܦܘܼܗܝ ܠܩܘܼܫܬܵܐ ܕܠܵܐ ܢܸܫܬܲܠܲܛ ܒܲܒܼܢܲܝ̈ܢܵܫܵܐ ܀</l>
                <l n="27">:ܡܬܼܝܼܚ ܫܘܼܠܛܵܢܵܐ ܕܫܹܐܕܹ̈ܐ ܩܫܲܝ̈ܵܐ ܒܣܘܼܥܪ̈ܵܢܲܝܗܘܿܢ</l>
                <l n="28">ܘܟܲܕܼܢܘܼܗܝ ܠܥܵܠܡܵܐ ܒܢܝܼܪܵܐ ܩܲܫܝܵܐ ܕܓܼܘܼܕܵܦܲܝ̈ܗܘܿܢ ܀ </l>

                <pb ed="http://syriaca.org/bibl/1765" n="211"/>

                <l n="29">:ܙܥ݂ܲܪ ܠܹܗ ܓܲܒܵܐ ܕܲܡܫܲܡܫܵܢܹ̈ܐ ܕܙܲܕܲܝܼܩܘܼܬܼܵܐ</l>
                <l n="30">ܘܐܲܡܝܼܢ ܟܠܢܵܫ ܦܵܠܲܚ ܐܲܪܥܵܐ ܕܠܵܐ ܩܘܼܛܵܥܵܐ ܀</l>
                <l n="31">:ܕܲܠܝܼܠܝܼܢ ܛܵܒܼ ܪ̈ܵܚܡܲܝ ܗܸܪܓܵܐ ܕܪ̈ܘܼܚܵܢܝܵܬܼܵܐ</l>
                <l n="32">ܘܠܲܝܬܿ ܡܸܢܝܵܢܵܐ ܠܪ̈ܵܚܡܲܝ ܚܘܼܒܵܐ ܕܐܲܪ̈ܥܵܢܝܵܬܼܵܐ ܀</l>
                <l n="33">:ܒܐܲܪ̈ܥܵܢܝܵܬܼܵܐ ܥܢܹܝܢ ܐܲܪ̈ܥܵܢܹܐ ܠܹܠܲܝ ܐܝܼܡܵܡ</l>
                <l n="34">ܘܠܵܐ ܣܦܲܩ ܗܵܘܢܵܐ ܠܡܸܬܼܠܵܐ ܚܝܵܪܹܗ ܠܐܲܦܲܝ̈ ܪܵܘܡ̇ܐ ܀</l>
                <l n="35">:ܕܲܠܬܲܚܬܿ ܒܵܥܹ̈ܝܢ ܙܡܝܼܢܹ̈ܐ ܕܲܩܪܹܝܢ ܠܡܲܠܟܿܘܼܬܼ ܪܵܘܡ̇ܐ</l>
                <l n="36">ܘܗܵܪܟܵܐ ܪܓܼܝܼܓܼܝܼܢ ܠܲܡܩܵܘܵܝܘܼ ܒܥܘܼܡܪܵܐ ܕܐܲܪܥܵܐ ܀</l>
                <l n="37">:ܡ̇ܝܘܿܬܼܘܼܬܼܵܐ ܐܸܣܪܲܬ̤ ܐܸܢܘܿܢ ܒܚܲܒܼܠܹ̈ܐ ܕܚܲܫܹ̈ܐ</l>
                <l n="38">ܘܗܲܢܝܼ ܠܟܼܠܢܵܫ ܒܹܝܬܼ ܐܲܣܝܼܪܹ̈ܐ ܕܡ̇ܝܘܿܬܼܘܼܬܼܵܐ ܀</l>
                <l n="39">:ܠܵܐ ܐ̄ܢܵܫ ܡܲܪܓܸܿܫ ܒܩܲܫܝܘܼܬܼ ܙܲܝܢܵܐ ܕܚܵܫܘܿܫܘܼܬܼܵܐ</l>
                <l n="40">ܘܠܲܝܬܿ ܕܲܡܣܲܟܸܿܐ ܠܡܸܬܼܦܲܠܵܛܘܼ ܡ̣ܢ ܩܲܫܝܘܼܬܹܗ ܀</l>
                <l n="41">:ܒܥܘܼܡܪܵܐ ܫܚܝܼܩܵܐ ܕܲܡܠܹܐ ܩܸܢܛܵܐ ܪܓܼܝܼܓܼܝܼܢ ܠܲܡܦܵܫ</l>
                <l n="42">ܘܠܵܐ ܡܸܬܼܝܲܐܒܼܝܼܢ ܠܗܵܘ̇ ܬܘܼܩܵܢܵܐ ܕܠܵܐ ܡܸܬܼܚܲܒܿܠ ܀</l>
                <l n="43">:ܩܸܢܝܵܢ ܙܲܒܼܢܵܐ ܡܝܲܩܲܪ ܘܲܪܚܝܼܡ ܥܲܠ ܚܲܝܲܝ̈ܗܘܿܢ</l>
                <l n="44">ܐܲܝܟ ܠܵܐ ܫܲܪܝܼܪ ܚܫܝܼܒܼ ܒܘܼܣܵܡܵܐ ܕܚܲܝܹ̈ܐ ܡܠܝܼܟܹ̈ܐ ܀</l>
                <l n="45">:ܠܲܝܬܿ ܕܲܡܣܲܟܸܿܐ ܠܗܵܘ̇ ܣܘܼܟܵܝܵܐ ܕܲܡܠܸܐ ܛܘܼܒܹ̈ܐ</l>
                <l n="46">ܘܐܸܢ ܠܵܐ ܕܡܸܠܹ̈ܐ ܗܘ̤ ܐܵܡܲ݁ܪ ܠܹܗ ܘܠܵܘ ܣܘܼܥܪ̈ܵܢܹܐ ܀</l>
                <l n="47">:ܒܡܸܠܹ̈ܐ ܡܬܲܢܹܝܢ ܟܠ ܛܵܒܼܵܬܼ̈ܐ ܕܠܵܐ ܡܵܬܼܡܲܠ̈ܠܢ</l>
                <l n="48">ܘܟܲܕܼ ܫܲܪܝܼܪ̈ܵܢ ܠܵܐ ܫܲܪܝܼܪ̈ܵܢ ܠܪܸ̈ܥܝܵܢܲܝܗܘܿܢ ܀</l>
                <l n="49">:ܐܲܝܟ ܬܲܫܥܝܼܬܼܵܐ ܚܫܝܼܒܼ ܣܘܼܥܪܵܢܵܐ ܕܥܵܠܡܵܐ ܕܲܥܬܼܝܼܕܼ</l>
                <l n="50">ܘܕܵܚܹ̇ܠ ܟܠܢܵܫ ܟܲܕܼ ܠܵܐ ܕܵܚܹ̇ܠ ܫܲܪܝܼܪܵܐܝܼܬܼ ܀</l>
                <l n="51">:ܠܵܐ ܫܲܪܝܼܪ̈ܵܢ ܫܲܪܝܼܪ̈ܵܬܼܵܐ ܠܠܵܐ ܫܲܪܝܼܪܹ̈ܐ</l>
                <l n="52">ܘܕܲܓܵܠܵܐܝܼܬܼ ܡܚܵܘܹܝܢ ܒܘܼܫܬܵܐ ܒܣܘܼܥܪ̈ܵܢܲܝܗܘܿܢ ܀</l>
                <l n="53">:ܐܸܣܟܹܿܝܡ ܚܘܼܒܵܐ ܕܪܸܚܡܲܬܼ ܩܘܼܫܬܵܐ ܥܲܠ ܗܲܕܵܡܹ̈ܐ</l>
                <l n="54">ܘܙܵܘܥܲܝ̈ ܢܲܦܫܵܐ ܓܠܹܝܢ ܘܲܡܦܲܣܹܝܢ ܒܠܵܐ ܕܲܟܼܝܘܼܬܼܵܐ ܀</l>
                <l n="55">:ܦܲܓܼܪܵܐ ܡܨܲܒܿܬܼܵܐ ܐܲܝܟ ܐܝܼܠܵܢܵܐ ܕܵܛܥܝܼܢ ܦܹܐܪܹ̈ܐ</l>
                <l n="56">ܘܲܒܼܪܸܥܝܵܢܵܐ ܠܲܝܬܿ ܒܹܗ ܣܓܼܘܼܠܵܐ ܕܐܲܡܝܼܢܘܼܬܼܵܐ ܀</l>
                <l n="57">:ܒܛܲܪ̈ܦܹܐ ܡܗܲܒܹܿܒ̣ ܟܲܪܡܹܗ ܕܚܲܒܿܝܼܒܼܝ ܐܲܝܟ ܟܲܫܪܵܐ</l>
                <l n="58">ܘܲܒܼܓܼܵܘ ܣܵܘܟܵܘ̈ܗܝ ܟܣܹܝܢ ܚܲܪ̈ܘܼܒܹܐ ܕܠܵܐ ܡܸܬܼܐܲܟܼܠܝܼܢ ܀</l>
                <l n="59">ܠܣܲܬܼܘܵܐ ܕܵܡܹ̇ܐ ܙܲܒܼܢܵܐ ܕܲܡ̣ܛܵܢܝ ܥܲܡ ܐܲܪ̈ܥܵܢܹܐ: </l>

                <pb ed="http://syriaca.org/bibl/1765" n="212"/>

                <l n="60">ܘܐܲܝܟ ܐܝܼܠܵܢܹ̈ܐ ܓܠܝܼܙܝܼܢ ܐ̄ܢܵܫܵܐ ܡ̣ܢ ܛܵܒܼܵܬܹ̈ܐ ܀</l>
                <l n="61">:ܥܲܪܝܵܐ ܕܥܵܘ̣ܠܵܐ ܐܸܚܲܕܼ ܒܐܲܪܥܵܐ ܕܲܡܠܝܼܠܘܼܬܼܵܐ</l>
                <l n="62">ܘܦܵܫ̣ܘ ܦܲܠܵܚܹ̈ܐ ܡ̣ܢ ܦܘܼܠܚܵܢܵܐ ܕܫܲܦܝܼܪ̈ܵܬܼܵܐ ܀</l>
                <l n="63">:ܬܲܠܓܵܐ ܕܪܘܼܫܥܵܐ ܢܚܸ݂ܬܼ ܥܲܠ ܙܵܘܥܹ̈ܐ ܐܲܝܟ ܕܥܲܠ ܛܘܼܪܹ̈ܐ</l>
                <l n="64">ܘܲܟܼܠܵܗ̣̇ ܠܐܘܼܪܚܵܐ ܘܠܲܝܬܿ ܕܡܗܲܠܸܟ ܨܹܝܕܼ ܟܹܐܢܘܼܬܼܵܐ ܀</l>
                <l n="65">:ܪܸܚܡܲܬܼ ܟܸܣܦܵܐ ܚܒ݂ܲܛܼܵܗ̇ ܠܢܲܦܫܵܐ ܒܲܕܼܡܘܼܬܼ ܒܲܪܕܵܐ</l>
                <l n="66">ܘܲܢܬ݂ܲܪܘ ܛܲܪ̈ܦܹܐ ܕܗܲܝܡܵܢܘܼܬܼܵܐ ܡ̣ܢ ܪܸܥܝܵܢܵܐ ܀</l>
                <l n="67">:ܐܲܝܟ ܥܲܠܥܵܠܵܐ ܢܫܲܒܼ݂ ܣܲܢ̈ܝܵܬܼܵܐ ܒܚܲܡܵܐ ܕܗܵܘܢܵܐ</l>
                <l n="68">ܘܙܵܥ ܘܐܸܬܼܒܲܠܗܝܼ ܩܹܘܒܲܪܢܹܝܛܵܐ ܝܲܨܪܵܐ ܡܗܝܼܪܵܐ ܀</l>
                <l n="69">:ܡܲܫܒܼܵܐ ܩܲܫܝܵܐ ܕܲܪ̈ܓܼܝܼܠܼܵܬܼܵܐ ܢܩ݂ܲܫ ܒܲܒܼܪܝܼܬܼܵܐ</l>
                <l n="70">ܘܡ̇ܛ̣ܘ ܚܘܼܫܵܒܹ̈ܐ ܕܠܵܐ ܒܢ̣ܵܘ ܫܲܦܝܼܪ ܒܸܢܝܵܢ ܚܘܼܒܵܐ ܀</l>
                <l n="71">:ܥܵܠܘܿܒܼܘܼܬܼܵܐ ܫܓܲܪܬܼܵܗ̇ ܠܐܲܪܥܵܐ ܒܠܵܐ ܫܲܘܝܘܼܬܼܵܐ</l>
                <l n="72">ܘܲܚܡ̣ܵܐ ܫܲܝܼܢܵܐ ܘܝܼܒܸܫܘ̣ ܪ̈ܲܚܡܹܐ ܘܓܼܵܙ ܚܵܘܣܵܢܵܐ ܀</l>
                <l n="73">:ܪܸܚܡܲܬܼ ܩܘܼܫܬܵܐ ܥܸܠܲܬ̤ ܚܸܠܕܲܬ̤ ܒܓܼܵܘ ܚܘܼܫܵܒܹ̈ܐ</l>
                <l n="74">ܘܐܲܝܟ ܨܲܪܨܘܼܪܵܐ ܡܚܵܬ̤ ܘܐܵܘܒܸܿܫܬܹܗ ܠܥܸܩܵܪ ܢܲܦܫܵܐ ܀</l>
                <l n="75">:ܚܘܼܬܼܪܵܐ ܛܪܘܼܢܵܐ ܡ̣ܪܲܕܼ ܒܲܫܩܝܼܦܵܐ ܕܪܵܡܘܼܬܼ ܪܘܼܚܵܐ</l>
                <l n="76">ܘܫܲܪܝܼ ܡܲܩܪܸܒܼ ܠܘܼܩܒܲܠ ܣܸܕܼܪܹ̈ܐ ܕܡܲܟܿܝܼܟܼܘܼܬܼܵܐ ܀</l>
                <l n="77">:ܚܣܵܡܵܐ ܓܵܪܣܵܐ ܟܡܝܼܢ ܒܐܘܼܪ̈ܚܵܬܼܵܐ ܩܕܼܵܡ ܚܵܙܘܼܩܹ̈ܐ</l>
                <l n="78">ܘܢܲܟܼܬܹܿܗ ܠܥܵܠܡܵܐ ܒܢܝܼܒܹ̈ܐ ܩܫܲܝܵ̈ܐ ܕܡܲܪܝܼܪܘܼܬܹܗ ܀</l>
                <l n="79">:ܘܐܲܝܟ ܡ̇ܫܘܿܛܵܐ ܪܚ݂ܸܫ ܩܘܼܛܵܥܵܐ ܒܪܸܥܝܵܢ ܐ̄ܢܵܫܵܐ</l>
                <l n="80">ܘܐܸܟܲܠ̣ ܦܹܐܪܹ̈ܐ ܘܐܲܬܲܪ ܛܲܪ̈ܦܹܐ ܘܦܵܫ̣ ܥܸܩܵܪܵܐ ܀</l>
                <l n="81">:ܐܲܝܟ ܥܸܩܵܪܵܐ ܦܵܫ̣ ܪܸܥܝܵܢܵܐ ܕܠܵܐ ܕܘܼܒܵܪܹ̈ܐ</l>
                <l n="82">ܘܩܲܠܝܼܠ ܒܲܠܚܘܼܕܼ ܩܲܝܵܡܵܐ ܒܹܗ ܚܲܝܘܼܬܼ ܚܲܝܹ̈ܐ ܀</l>
                <l n="83">:ܚܪܸ݂ܒܼ ܘܐܸܬܼܝܲܒܲܫ ܟܲܪܡܵܐ ܡܠܝܼܠܵܐ ܕܣܲܬܵܘ̈ܗܝ ܕܐܵܕܼܵܡ</l>
                <l n="84">ܘܕܸܿܫܘܼ݂ܗܝ ܫܹܐܕܹ̈ܐ ܒܲܥܪܝܼܪ̈ܵܝܹܐ ܐܲܝܟ ܥܵܒܼܘܿܪܹ̈ܐ ܀</l>
                <l n="85">:ܠܵܐ ܦܵܫܲܬ̤ ܒܹܗ ܚܕܵܐ ܛܘܿܛܝܼܬܼܵܐ ܕܠܵܐ ܐܸܬܼܢܲܟܼܝܲܬ̤</l>
                <l n="86">ܘܐܸܢܗܘ̤ ܕܦܵܫܲܬ̤ ܠܲܝܬܿ ܒܵܗ̇ ܚܲܡܪܵܐ ܕܗܲܢܝܼܐܘܼܬܼܵܐ ܀</l>
                <l n="87">:ܘܵܝܠܲܢ ܕܲܠܡܵܐ ܕܵܐܹ̇ܝܢ ܥܲܡܲܢ ܡܵܪܹܐ ܟܲܪܡܵܐ</l>
                <l n="88">ܘܲܡܩܲܛܪܸܓܼ ܠܵܗ̇ ܠܛܵܠܘܿܡܘܼܬܲܢ ܐܲܝܟ ܕܝܗ̄ܘܼܕܼܵܝܹ̈ܐ ܀</l>
                <l n="89">:ܘܵܝܠܲܢ ܕܲܠܡܵܐ ܡܙܲܡܸܢ ܩܵܪܹܐ ܟܝܵܢܹ̈ܐ ܚܲܪ̈ܫܹܐ</l>
                <l n="90">ܕܢܸܗܘܘܿܢ ܣܵܗ̈ܕܹܿܐ ܥܲܠ ܒܝܼܫܘܼܬܲܢ ܕܛܠܸܡܲܬ̤ ܚܘܼܒܹܿܗ ܀</l>
                <l n="91">:ܘܵܝܠܲܢ ܢܹܐܡܲܪ ܥܲܡ ܟܵܪܘܿܙܵܐ ܢܒܼܝܼܵܐ ܕܪܘܼܚܵܐ</l>
                <l n="92">ܕܲܗܘ̤ܵܘ ܐ̄ܢܵܫܵܐ ܠܸܩܛܵܐ ܕܩܲܝܛܵܐ ܐܲܝܟ ܡܵܐ ܕܲܟܼܬܼܝܼܒܼ ܀</l>
                <l n="93">:ܠܲܝܬܿ ܒܹܗ ܒܟܲܪܡܲܢ ܣܓܼܘܼܠܵܐ ܕܗܲܢܝܼ ܐܲܝܟ ܕܠܲܡܹܐܟܲܠ</l>
                <l n="94">ܘܠܵܐ ܒܲܟܵܪܬܵܐ ܕܢܸܬܼܒܲܝܲܐ ܒܵܗ̇ ܪܸܡܙܵܐ ܕܢܲܨ̣ܒܹܿܗ ܀</l>
                <l n="95">:ܐܵܡܲ݁ܪ ܡ̇ܪܹܝܢ ܐܲܝܟ ܒܲܪܬܼ ܩܵܠܵܐ ܕܢܒܼܝܼܘܼܬܼܵܐ</l>
                <l n="96">ܕܐܸܒܲܕܼ ܚܲܣܝܵܐ ܘܠܲܝܬܿ ܬܘܼܒܼ ܕܲܬܼܪܝܼܨ ܒܲܒܼܢܲܝ̈ܢܵܫܵܐ ܀</l>
                <l n="97">ܒܠܸܒܿܗܘܿܢ ܢܸܟܼܠܵܐ ܘܲܒܼܣܸܦ̈ܘܵܬܼܗܘܿܢ ܟܲܕܵܒܼܘܼܬܼܵܐ: </l>

                <pb ed="http://syriaca.org/bibl/1765" n="213"/>

                <l n="98">ܘܐܲܝܟ ܨܲܝܵܕܹ̈ܐ ܛܵܡ̇ܪܝܼܢ ܦܲܚܹ̈ܐ ܒܠܸܫܵܢܲܝ̈ܗܘܿܢ ܀</l>
                <l n="99">:ܩܢܹܐ ܫܘܼܠܛܵܢܵܐ ܡܲܚܨܸܦ ܫܵܐܹ̇ܠ ܥܵܘܵ݁ܠܵܐܝܼܬܼ</l>
                <l n="100">ܘܐܵܦ ܕܲܝܵܢܵܐ ܡܲܣܓܸܿܐ ܬܵܒܼܵܥ̇ ܚܲܪܡܵܢܵܐܝܼܬܼ ܀</l>
                <l n="101">:ܪܲܒܵܐ ܡܡܲܠܸܠ ܐܲܝܟ ܨܸܒܼܝܵܢܹܗ ܘܠܵܐ ܡܸܬܼܟܲܚܲܕܼ</l>
                <l n="102">ܘܐܲܝܟ ܠܵܐ ܐ̄ܢܵܫܵܐ ܚܫܝܼܒܼܝܼܢ ܐ̄ܢܵܫܵܐ ܠܪܵܡܘܼܬܼ ܪܘܼܚܹܗ ܀</l>
                <l n="103">:ܐܲܝܢܵܐ ܕܡܲܠܸܦ ܒܚܘܼܬܼܪܵܐ ܡܲܠܸܦ ܘܠܵܘ ܡ̣ܢ ܞܘܼܒܵܐ</l>
                <l n="104">ܘܐܲܝܢܵܐ ܕܝܵܠܹ̇ܦ ܒܪܸܚܡܲܬܸ ܕܲܪܓܼܵܐ ܚܦܝܼܛ ܨܹܝܕܼ ܪܲܒܹܿܗ ܀</l>
                <l n="105">:ܠܵܐ ܡܲܠܦܵܢܵܐ ܚܵܢܹ̇ܐ ܠܢܝܼܫܵܐ ܕܪܲܒܵܐ ܡܫܝܼܚܵܐ</l>
                <l n="106">ܘܠܵܘ ܝܵܠܘܿܦܵܐ ܪܵܕܹܐ ܒܛܲܟܼܣܵܐ ܕܬܲܠܡܝܼܕܘܼܬܼܵܐ ܀</l>
                <l n="107">:ܥܲܡܘܼܛ ܢܘܼܗܪܵܐ ܕܪܲܒܵܢܘܼܬܼܵܐ ܨܼܝܕ ܬܲܠܡܝܼܕܹ̈ܐ</l>
                <l n="108">ܘܦܲܟܿܝܼܗ ܛܲܥܡܵܐ ܕܬܲܠܡܝܼܕܘܼܬܼܵܐ ܒܦܘܼܡ ܪ̈ܲܒܢܹܐ ܀</l>
                <l n="109">:ܡܸܠܹ̈ܐ ܡܲܠܸܦ ܪܲܒܵܐ ܚܬܼܝܼܪܵܐ ܘܠܵܘ ܣܘܼܥܪ̈ܵܢܹܐ</l>
                <l n="110">ܘܡܸܠܹ̈ܐ ܫܡܲ݁ܥ ܐܵܦ ܬܲܠܡܝܼܕܼܵܐ ܘܠܵܘ ܣܘܼܟܵܠܵܐ ܀</l>
                <l n="111">:ܒܥܲܝܢܲܝ̈ ܒܸܣܪܵܐ ܡܲܗܓܹܿܐ ܠܫܲܒܼܪܹ̈ܐ ܒܡܸܠܲܝ̈ ܪܘܼܚܵܐ</l>
                <l n="112">ܘܲܠܗܲܕܵܡܹ̈ܐ ܡܚܵܘܸܐ ܚܲܝܠܹ̈ܐ ܕܲܣܬܼܝܼܪ̈ܵܬܼܵܐ ܀</l>
                <l n="113">:ܚܵܐܲ݁ܪ ܒܸܣܪܵܐ ܒܸܣܪܵܢܵܐܝܼܬܼ ܒܪ̈ܘܼܚܵܢܝܵܬܼܵܐ</l>
                <l n="114">ܘܐܲܝܟ ܛܸܠܵܠܵܐ ܚܫܝܼܒܼ ܒܘܼܕܵܩܵܐ ܕܲܥܬܼܝܼ̈ܕܵܬܼܵܐ ܀</l>
                <l n="115">:ܒܪ̈ܓܼܫܲܝ ܦܲܓܼܪܵܐ ܥܢܸܐ ܒܲܪܢܵܫܵܐ ܒܲܕܼܠܵܐ ܪܸ̈ܓܼܫܹܐ</l>
                <l n="116">ܘܐܲܝܟ ܕܲܒܼܚܸܠܡܵܐ ܦܵܗܹ̇ܐ ܒܐ̄ܪ̈ܵܙܹܐ ܐܲܠܵܗܵܝܹ̈ܐ ܀</l>
                <l n="117">:ܠܚܸܠܡܵܐ ܕܵܡܹ̇ܐ ܫܪܵܪܵܐ ܒܕܼܵܪܲܢ ܟܲܕܼ ܡܸܬܿܬܿܢܹܐ</l>
                <l n="118">ܘܲܟܼܒܲܪ ܫܲܪܝܼܪ ܚܸܠܡܵܐ ܠܣܲܟܼܠܹ̈ܐ ܝܼܬܿܝܼܪ ܡܸܢܹܗ ܀</l>
                <l n="119">:ܫܲܪܝܼܪ ܚܸܠܡܵܐ ܠܠܵܐ ܫܲܪܝܼܪܹ̈ܐ ܘܟܲܕ ܛܵܒܼ ܕܲܓܵܠ</l>
                <l n="120">ܘܣܵܘ̇ܚܝܼܢ ܠܐܘܼܪܥܹܗ ܟܲܕܼ ܡܸܬܿܬܿܢܹܐ ܛܵܒܼ ܡ̣ܢ ܩܘܼܫܬܵܐ ܀</l>
                <l n="121">:ܩܵܥܑܹ̇ܐ ܩܘܼܫܬܵܐ ܒܲܟܼܬܼܝܼ̈ܒܼܵܬܼܵܐ ܘܠܵܐ ܐ̄ܢܵܫ ܨܵܐܹ̇ܬܼ</l>
                <l n="122">ܘܨܵܠܝܵܐ ܐܸܕܼܢܵܐ ܕܐܲܪ̈ܥܵܢܵܝܹܐ ܠܡܸܫܡܲܥ ܕܐܲܪܥܵܐ ܀</l>
                <l n="123">:ܐܲܡܝܼܢ ܪܵܗܹ̇ܛ ܒܹܝܬܼ ܐܵܬܼ̈ܘܵܬܼܵܐ ܗܘ̤ ܒܲܠܚܘܿܕܵܘܗܝ</l>
                <l n="124">ܘܣܲܓܿܝܼ ܟܸܢܫܵܐ ܕܪ̈ܕܝܼܝ ܒܐܘܼܪܚܵܐ ܦܬܼܝܼܬܼܵܐ ܕܥܵܘ̣ܠܵܐ ܀</l>
                <l n="125">:ܢܲܗܝܼܪ ܕܸܠܩܹܗ ܛܵܒܼ ܡ̣ܢ ܫܸܡܫܵܐ ܠܚܵܙܝܲ̈ ܫܲܦܝܼܪ</l>
                <l n="126">ܘܲܠܚܸܫܘܿܟܹ̈ܐ ܪܚܝܼܡ ܚܸܫܘܿܟܼܵܐ ܛܵܒ̣ ܡ̣ܢ ܢܘܼܗܪܹܗ ܀</l>
                <l n="127">:ܪܓܼܝܼܓܼ ܥܸܢܝܵܢܹܗ ܛܵܒܼ ܡ̣ܢ ܕܲܗܒܼܵܐ ܘܡܲܪܓܵܢܝܵܬܼܵܐ</l>
                <l n="128">ܘܪ̈ܵܓܲܝ ܟܸܣܦܵܐ ܐܵܦܠܵܐ ܕܐܝܼܬܼܵܘܗܝ ܪܓܼܝܼܫܝܼܢ ܡܸܡܬܼܘܿܡ ܀</l>
                <l n="129">:ܚܠܸܐ ܡ̣ܢ ܕܸܒܼܫܵܐ ܘܟܲܟܵܪܝܼܬܼܵܐ ܠܚܸܟܵܐ</l>
                <l n="130">ܘܥܲܠ ܥܵܘܵܠܹܐ ܡܲܪܝܼܪ ܫܸܩܝܹܗ ܘܠܵܐ ܡܸܬܼܩܲܒܲܠ ܀</l>
                <l n="131">:ܠܪ̈ܵܚܡܲܝ ܚܘܼܒܹܿܗ ܪܚܝܼܡ ܥܸܢܝܵܢܹܗ ܘܗܲܢܝܼ ܐܘܼܟܼܠܹܗ</l>
                <l n="132">ܘܥܲܠ ܛܵܠܘܿܡܹ̈ܐ ܩܫܹܐ ܐܵܦ ܫܲܪܒܹܿܗ ܟܲܕܼ ܡܸܬܼܡܲܠܲܠ ܀</l>
                <l n="133">:ܢܒܼܝܼܵܐ ܩܵܥܹ̇ܐ ܕܝܲܩܝܼܪ ܡ̣ܢ ܟܠ ܘܲܚܠܸܐ ܡ̣ܢ ܟܠ</l>
                <l n="134">ܘܥܲܠ ܦܲܪܝܼܗܹ̈ܐ ܦܲܟܿܝܼܗ ܛܲܥܡܹܗ ܘܫܝܼܛ ܥܵܢܝܵܢܹܗ ܀</l>
                <l n="135">ܕܵܘܝܼܕܼ ܩܲܒܸܿܠ ܕܢܸܛܲܪ ܡܸܠܵܘ̈ܗܝ ܒܲܙܗܝܼܪܘܼܬܼܵܐ: </l>

                <pb ed="http://syriaca.org/bibl/1765" n="214"/>

                <l n="136">ܘܥܲܛܠܲܝ̈ ܠܸܒܵܐ ܥܪܲܩܘ̣ ܡ̣ܢ ܨܹܐܕܼܵܘܗܝ ܡ̣ܢ ܒܝܼܫܵܐ ܀</l>
                <l n="137">:ܒܝܼܫܵܐ ܚܲܫܒ̣ܿܘܼܗܝ ܐ̄ܢܵܫܵܐ ܒܝܼܫܹ̈ܐ ܠܥܸܢܝܵܢ ܩܘܼܫܬܵܐ</l>
                <l n="138">ܘܐܲܝܟ ܕܡ̣ܢ ܣܲܡܵܐ ܕܥܲܙܝܼܙ ܪܹܚܝܹܗ ܓܥ݂ܲܨܘ ܡ̣ܢ ܫܸܩܝܹܗ ܀</l>
                <l n="139">:ܒܟܹܐܒܹ̈ܐ ܩ̈ܫܲܝܵܐ ܕܲܪ̈ܓܼܝܼܓܼܵܬܼܵܐ ܪܡܹܝܢ ܡ̇ܝܘܿܬܹ̈ܐ</l>
                <l n="140">ܥܲܠ ܗܵܝ̇ ܩܲܫܝܵܐ ܡܸܠܲܬܼ ܩܘܼܫܬܵܐ ܥܲܠ ܟܹܐܒܲܝ̈ܗܘܿܢ ܀</l>
                <l n="141">:ܠܲܟܼܪܝܼܗ ܦܲܓܼܪܵܐ ܕܵܡܹ̇ܝܢ ܐ̄ܢܵܫܵܐ ܟܪ̈ܝܼܗܲܝ ܢܲܦܫܵܐ</l>
                <l n="142">ܕܩܲܢܝܼܛ ܕܢܸܓܼܠܸܐ ܥܲܣܩܘܼܬܼ ܟܹܐܒܹܗ ܠܐܵܣܵܘ̈ܬܼܵܐ ܀</l>
                <l n="143">:ܡܸܩܢܲܛ ܩܵܢ̇ܛܝܼܢ ܐܵܦ ܚܲܛܵܝܹ̈ܐ ܥܲܠ ܚܵܘ̈ܒܲܝܗܘܿܢ</l>
                <l n="144">ܘܠܵܐ ܡܸܬܼܩܲܪܒܼܝܼܢ ܠܲܬܼܪܲܥ ܩܘܼܫܬܵܐ ܐܵܣܝܵܐ ܕܡܲܓܵܢ ܀</l>
                <l n="145">:ܡܸܒܿܗܲܬܼ ܒܵܗ̇ܬܿܝܼܢ ܕܲܢܚܵܘܘܿܢܵܝܗܝ ܠܟܹܐܒܼܵܐ ܕܲܒܼܗܘܿܢ</l>
                <l n="146">ܘܠܵܐ ܡܸܬܼܒܲܝܢܝܼܢ ܕܟܹܐܒܼܵܐ ܕܲܥܬܸ̣ܩ ܥܣܸܩ ܚܘܼܠܡܵܢܹܗ ܀</l>
                <l n="147">:ܒܠܑܵܐ ܝܼܕܲܥܬܼܵܐ ܡܟܲܣܹܝܢ ܫܘܼܚܢܹ̈ܐ ܕܣܘܼܥܪ̈ܵܢܲܝܗܘܿܢ</l>
                <l n="148">ܘܠܵܐ ܡܸܬܼܒܲܩܹܝܢ ܕܒܼܵܬܲܪ ܡ̇ܘܬܵܐ ܠܲܝܬܿ ܚܘܼܠܡܵܢܵܐ ܀</l>
                <l n="149">:ܡܸܛܥܵܐ ܛܵܥܹ̇ܝܢ ܒܣܲܒܼܪܵܐ ܕܪ̈ܲܚܡܹܐ ܕܚܵܢ̇ܝܼܢ ܡܲܓܵܢ</l>
                <l n="150">ܘܠܵܐ ܡܸܣܬܲܟܿܠܝܼܢ ܕܐܸܢ ܐܝܼܬܼ ܪ̈ܲܚܡܹܐ ܐܵܦ ܟܹܐܢܘܼܬܼܵܐ ܀</l>
                <l n="151">:ܕܐܝܼܬܼ ܗ̄ܘ̣ ܪ̈ܲܚܡܹܐ ܗ̄ܘ̣ ܠܵܟ ܐܘܿ ܒܲܪܢܵܫܵܐ</l>
                <l n="152">ܡ̇ܕܹܝܢ ܩܲܒܸܿܠ ܕܐܝܼܬܼ ܟܹܐܢܘܼܬܼܵܐ ܕܠܵܐ ܡܸܙܕܲܟܼܝܵܐ ܀</l>
                <l n="153">:ܐܸܢܗܘ̤ ܕܙܵܟܹ̇ܝܢ ܪ̈ܲܚܡܹܐ ܒܕܝܼܢܵܐ ܠܲܝܬܿ ܟܹܐܢܘܼܬܼܵܐ</l>
                <l n="154">ܘܐܸܢ ܟܹܐܢܵܐܝܼܬܼ ܕܵܐܹ̇ܢ ܟܹܐܢܵܐ ܠܲܝܬܿ ܚܵܘܣܵܢܵܐ ܀</l>
                <l n="155">:ܐܸܢܗܘ̤ ܕܟܹܐܢܵܐ ܗ̄ܘ̣ ܢܩܲܒܸܿܠ ܡ̇ܕܹܝܢ ܕܟܹܐܝܢ ܒܘܼܚܪܵܢܹܗ</l>
                <l n="156">ܘܢܹܐܠܲܦ ܫܲܦܝܼܪ ܕܟܹܐܢܵܐ ܘܛܵܒܼܵܐ ܠܵܘ ܫܝܼܥܵܐܝܼܬܼ ܀</l>
                <l n="157">:ܕܟܹܐܝܢ ܒܵܪܘܿܝܵܐ ܫܲܦܝܼܪ ܡ̇ܘܕܸܿܐ ܟܠ ܕܲܥܒܼܝܼܕܼܵܐ ܗ̄ܘ̣</l>
                <l n="158">ܘܕܲܡܪܲܚܡܵܢܵܐ ܗ̄ܘ̣ ܣܵܗܹ̇ܕܼ ܚܘܼܒܹܿܗ ܕܲܠܘܵܬܼ ܓܸܢܣܲܢ ܀</l>
                <l n="159">:ܦܵܪܘܿܫܵܐܝܼܬܼ ܘܵܠܹ̇ܐ ܕܢܸܩܪܹܝܘܗܝ ܟܹܐܢܵܐ ܘܛܵܒܼܵܐ</l>
                <l n="160">ܕܛܵܒܼ ܠܲܕܿܬܼܵܐܹ̇ܒܼ ܘܟܹܐܝܢ ܟܲܕܼ ܬܵܒܲܥ̇ ܠܲܕܠܵܐ ܬܵܐܹ̇ܒܼ ܀</l>
                <l n="161">:ܠܲܢ ܗ̄ܘ̣ ܓܲܠܝܵܐ ܕܝܲܨܪܲܢ ܫܲܠܝ̣ܛ ܥܲܠ ܬܲܪ̈ܬܲܝܗܹܝܢ</l>
                <l n="162">ܘܐܸܢ ܫܵܦܲ݁ܪ ܠܹܗ ܡܫܲܚܠܸܦ ܢܸܓܼ̈ܕܲܐ ܠܘܵܬܼ ܚܵܘܣܵܢܵܐ ܀</l>
                <l n="163">:ܘܐܸܢ ܒܹܗ ܣܝܼܡܵܐ ܣܝܼܡܲܬܼ ܓܲܙܹ̈ܐ ܕܚܲܝܹ̈ܐ ܘܡ̇ܘܬܵܐ</l>
                <l n="164">ܠܡܵܢ ܡܸܬܼܥܲܕܲܠ ܝܲܨܪܲܢ ܒܝܼܫܵܐ ܡܲܪܵܚܵܐܝܼܬܼ ܀</l>
                <l n="165">:ܝܲܨܪܲܢ ܐܲܚܝܼܕ ܬܪܲܥ ܡܲܠܟܿܘܼܬܼܵܐ ܐܸܢ ܨܵܒܹ̇ܝܢܲܢ</l>
                <l n="166">ܘܗܘ̤ܝܘܼ ܕܡܲܥܸܠ ܘܗܘ̤ܝܘܼ ܕܡܲܦܸܩ ܐܲܝܟ ܨܸܒܼܝܵܢܹܗ ܀</l>
                <l n="167">:ܐܵܦ ܗܵܘ̇ ܩܵܠܵܐ ܕܕܲܪܫܵܗ̇ ܠܐܘܼܪܚܵܐ ܕܡܲܠܟܿܘܼܬܼ ܪܵܘܡ̇ܐ</l>
                <l n="168">ܩ̣ܥܵܐ ܕܡܲܠܟܿܘܼܬܑܼܵܐ ܠܓܼܵܘ ܡ̣ܢ ܐ̄ܢܵܫܵܐ ܗ̄ܝܸ ܘܲܒܼܗܘܿܢ ܫܲܪܝܵܐ ܀</l>
                <l n="169">:ܘܐܸܢ ܡܲܠܟܿܘܼܬܼܵܐ ܡܲܠܝܲܬܼ ܚܲܝܹ̈ܐ ܒܐ̄ܢܵܫܵܐ ܫܲܪܝܵܐ</l>
                <l n="170">ܠܲܝܬܿ ܟܹܝܬܼ ܕܲܣܟܲܠ ܡ̣ܢ ܒܲܪܢܵܫܵܐ ܕܣܵܢܹ̇ܐ ܚܲܝܵܘ̈ܗܝ ܀</l>
                <l n="171">ܐܲܝܟܲܢ ܠܵܐ ܗ̄ܘ̣ܵܐ ܣܵܢܹ̇ܐ ܠܚܲܝܵܘ̈ܗܝ ܣܵܢܹ̇ܐ ܫܪܵܪܵܐ: </l>

                <pb ed="http://syriaca.org/bibl/1765" n="215"/>

                <l n="172">ܕܫܵܒ̇ܩ ܐܘܼܪܚܵܐ ܕܪܲܗܒܼܘܿܢ ܚܲܝܹ̈ܐ ܘܪܵܕܹܐ ܒܬܼܵܘܫܵܐ ܀</l>
                <l n="173">:ܠܘܼܩܒܲܠ ܝܲܨܪܹܗ ܘܠܘܼܩܒܲܠ ܩܘܼܫܬܵܐ ܩܵܐܹ̇ܡ ܐ̄ܢܵܫܵܐ</l>
                <l n="174">ܕܟܲܕܼ ܝܵܕܼܘܿܥܵܐ ܗ̄ܘ̣ ܛܵܠܹ̇ܡ ܗܘ̤ ܠܹܗ ܘܠܲܡܬܲܩܢܵܢܹܗ ܀</l>
                <l n="175">:ܛܠܘܼܡܝܵܐ ܪܲܒܵܐ ܛܠܲܡ̣ܘ ܡ̇ܝ̈ܘܿܬܹܐ ܠܚܲܝܹ̈ܐ ܕܲܒܼܗܘܿܢ</l>
                <l n="176">ܕܫܵܛܘ̣ ܢܵܡܘܿܣܵܐ ܕܣܵܡ̣ ܒܵܪܘܿܝܵܐ ܠܛܘܼܟܵܣܲܝ̈ܗܘܿܢ ܀</l>
                <l n="177">:ܫܒܲܩ̣ܘ ܦܘܼܩܕܵܢܵܐ ܕܪܲܡܪܸܡ ܐܸܢܘܿܢ ܠܥܸܠ ܡ̣ܢ ܟܠܵܐ</l>
                <l n="178">ܘܲܪܚܸܡ̣ܘ ܚܘܼܒܵܐ ܕܐܵܟܹ̇ܠܩܲܪܨܵܐ ܕܨܲܥܲܪ ܐܸܢܘܿܢ ܀</l>
                <l n="179">:ܐܲܫܝܼܛܘ ܠܲܫܡܵܐ ܕܝܲܩܲܪ ܐܸܢܘܿܢ ܒܲܫܒܼܝܼ̈ܚܵܬܹܗ</l>
                <l n="180">ܝܲܗ̣̄ܒܼܘ ܐܝܼܩܵܪܵܐ ܕܫܸܡ ܪܲܒܿܘܼܬܼܵܐ ܠܲܕܼܠܵܐ ܐܲܠܵܗ ܀</l>
                <l n="181">:ܕܵܫܘ̣ ܢܵܡܘܿܣܵܐ ܢܘܼܗܪܵܐ ܘܡܸܠܚܵܐ ܐܵܦ ܗܲܕܿܝܼܐܵܐ</l>
                <l n="182">ܕܕܼܵܪܹܫ ܐܘܼܪܚܵܐ ܘܡܲܩܢܸܐ ܛܲܥܡܵܐ ܘܡܲܢܗܲܪ ܗܵܘܢܵܐ ܀</l>
                <l n="183">:ܬܪܲܥ̣ܘ ܦܘܼܩܕܵܢܵܘ̈ܗܝ ܫܘܼܪܵܐ ܪܵܡ̇ܐ ܕܒܲܦܲܝ̈ ܥܵܘ̣ܠܵܐ</l>
                <l n="184">ܘܥ݂ܲܠ ܚܲܝ̈ܘܵܬܼܵܐ ܥܝܵܕܹ̈ܐ ܒܝܼܫܹ̈ܐ ܘܚܲܒܸܿܠܘ ܦܹܐܪ̈ܵܘܗܝ ܀</l>
                <l n="185">:ܥܪ̈ܵܕܹܐ ܘܕܒܹ̈ܐ ܘܐܲܪ̈ܝܵܘܵܬܼܵܐ ܙܢܲܝ̈ ܒܝܼ̈ܫܵܬܼܵܐ</l>
                <l n="186">ܣܥ̣ܵܘ ܥܲܠ ܟܲܪܡ̇ܐ ܢܵܡܘܿܣܵܝܵܐ ܕܦܘܼܠܚܵܢ ܐ̄ܢܵܫܵܐ ܀</l>
                <l n="187">:ܒܵܩܹ̈ܐ ܘܩܲܡܨܹ̈ܐ ܐܵܦ ܕܲܒܵܒܹ̈ܐ ܪ̈ܲܚܫܵܐ ܫܝܼܛܵܐ</l>
                <l n="188">ܟܢܲܫܘ̣ ܥܲܠ ܛܲܪ̈ܦܵܘܗܝ ܘܐܲܬܲܪܘ ܦܹܐܪ̈ܘܗܝ ܘܒܲܕܲܪܘ ܐܸܒܹܿܗ ܀</l>
                <l n="189">:ܒܲܕܼܡܘܼܬܼ ܪ̈ܲܚܫܵܐ ܪܚܸܫܘ̣ ܚܘܼܫܵܒܹ̈ܐ ܒܲܥܪܝܼܪ̈ܵܝܐ</l>
                <l n="190">ܘܲܣܒ݂ܲܟܼܘ ܘܲܡ̣ܛܵܘ ܠܪܵܘܡ̇ܐ ܪܲܒܵܐ ܕܢܵܡܘܣ ܪܘܼܚܵܐ ܀</l>
                <l n="191">:ܦܲܓܼܪܵܐ ܘܢܲܦܫܵܐ ܦ̣ܩܲܪܘ ܘܐܸܫܬܲܚܝܲܢܘ ܒܲܪ̈ܓܼܝܼܓܼܵܬܼܵܐ</l>
                <l n="192">ܘܠܵܐ ܐܸܬܼܒܲܩܝܼܘ ܒܲܫܟܼܝܼܪ̈ܵܬܲܐ ܕܪܸ̈ܥܝܵܢܲܝܗܘܿܢ ܀</l>
                <l n="193">:ܟܪܘܿܡ̇ܐ ܕܟܲܠܒܵܐ ܩܢܵܬ̤ ܙܵܢܝܘܼܬܼܵܐ ܠܘܼܩܒܲܠ ܩܘܼܫܬܵܐ</l>
                <l n="194">ܘܲܟܼܡܵܐ ܕܟܼܵܐܹ̇ܐ ܒܙܲܠܝܼܠܘܼܬܼܵܗ̇ ܗܝ̤ ܐܲܝܟ ܕܐܝܼܬܹܝܗ̇ ܀</l>
                <l n="195">:ܓܲܢܵܒܲܘܼܬܼܵܐ ܠܸܒܼܟܲܬ̤ ܚܘܼܨܦܵܐ ܕܕܹܐܒܼܵܐ ܝܲܥܢܵܐ</l>
                <l n="196">ܘܪܸܒܿܘܿ ܩܵܠܵܝܼ̈ܢ ܐܸܢ ܩܵܥܹ̇ܝܢ ܒܵܗ̇ ܠܵܐ ܡܸܬܼܟܲܚܕܼܵܐ ܀</l>
                <l n="197">:ܚܣܵܡܵܐ ܦܲܩܪܵܐ ܕܡ̇ܘܠܸܕܼ ܩܸܛܠܵܐ ܦܩ݂ܲܪ ܐܲܝܟ ܐܲܪܝܵܐ</l>
                <l n="198">ܘܐܲܪܝܼܡ ܩܵܠܹܗ ܥܲܠ ܕܲܝܵܢܹܐ ܘܠܘܼܚܵܡܲܝ̈ܗܘܿܢ ܀</l>
                <l n="199">:ܥܵܠܘܿܒܼܘܼܬܼܵܐ ܗܘ̤ܵܬܼ ܐܲܝܟ ܕܸܒܵܐ ܟܪܘܿܡܬܼܵܢܝܼܬܼܵܐ</l>
                <l n="200">ܘܲܟܼܡܵܐ ܕܫܵܬܼ̇ܝܵܐ ܕܡ̇ܐ ܕܲܥܠܝܼܒܹ̈ܐ ܬܘܼܒܼ ܡܸܬܼܠܲܗܩܵܐ ܀</l>
                <l n="201">:ܪܸܚܡܲܬܼ ܡܸܣܦܵܐ ܛܸܡܪܲܬ̤ ܦܲܚܹ̈ܐ ܒܝܲܡܵܐ ܘܚܲܒܼܫܑܵܐ</l>
                <l n="202">ܘܨܵܕܲܬ̤ ܥܲܡܡܹ̈ܐ ܘܲܡܕܼܝܼ̈ܢܵܬܼܵܐ ܠܓܼܵܘ ܡ̣ܢ ܥܘܼܒܵܗ̇ ܀</l>
                <l n="203">:ܪܸܚܡܲܬܼ ܫܘܼܒܼܚܵܐ ܣܸܟܼܪܲܬ̤ ܐܸܕܢܹܝ̈ܗ̇ ܡ̣ܢ ܒܘܼܝܵܢܵܐ</l>
                <l n="204">ܘܐܲܝܟ ܐܵܟܹܕܢܵܐ ܫܵܛܲܬ̤ ܚܲܝܠܵܐ ܕܲܒܼܓܼܵܘ ܣܸܦܪܹ̈ܐ ܀</l>
                <l n="205">ܕܲܓܵܠܘܼܬܼܵܐ ܒܲܪܬܹܗ ܕܒܼܝܼܫܵܐ ܕܝܲܠܕܹܵܗ̇ ܒܲܥܕܹܢ: </l>

                <pb ed="http://syriaca.org/bibl/1765" n="216"/>

                <l n="206">ܥܒܲܪܬܹܗ ܠܐܲܒܼܘܼܗ̇ ܒܐܘܼܡܵܢܘܼܬܼܵܐ ܕܡܹܐܟܲܠ ܩܲܪܨܵܐ ܀</l>
                <l n="207">:ܠܬܲܥܠܵܐ ܕܵܡ̇ܝܵܐ ܒܲܗ̈ܦܵܟܵܬܼܵܐ ܕܲܓܵܠܵܬܼ̈ܐ</l>
                <l n="208">ܘܐܲܝܟ ܕܲܒܼܢܸܩܥܹ̈ܐ ܚܵܠ̇ܕܵܐ ܒܐܲܪܥܵܐ ܕܠܵܐ ܬܸܬܼܦܲܪܣܸܐ ܀</l>
                <l n="209">:ܚܘܼܬܼܪܵܐ ܥܪܵܕܼܵܐ ܕܪܵܕܹܐ ܒܚܘܼܪܒܵܐ ܕܠܵܐ ܒܘܼܝܵܢܵܐ</l>
                <l n="210">ܡ̣ܪܲܕܼ ܡ̣ܢ ܢܝܼܪܵܐ ܕܡܲܟܿܝܼܟܼܘܼܬܼܵܐ ܡܫܲܝܢܲܬܼ ܐ̄ܢܵܫܵܐ ܀</l>
                <l n="211">:ܪܲܒܿܘܼܬܼ ܟܲܪܣܵܐ ܫܝܘܿܠ ܒܵܠܲܥܬܼܵܐ ܕܠܵܐ ܡܸܬܼܡܲܠܝܵܐ</l>
                <l n="212">ܒܠܲܥܬܹ̣ܗ ܠܥܵܠܡܵܐ ܘܠܵܐ ܐܸܬܼܝܲܕܼܥܲܬ̤ ܕܐܸܟܼܠܲܬ̤ ܡܸܕܹܿܡ ܀</l>
                <l n="213">:ܪܸܛܢܵܐ ܡܢܝܼܢܵܐ ܕܫܝܼܛ ܒܲܚܙܵܬܹܗ ܘܒܼܝܼܫ ܚܘܼܒܵܠܹܗ</l>
                <l n="214">ܥܒ݂ܲܪ ܥܲܠ ܚܲܩܠܵܐ ܕܦܵܪܘܿܫܘܼܬܼܵܐ ܘܚܲܒܸܿܠ ܦܹܐܪܸ̈ܝܗ̇ ܀</l>
                <l n="215">:ܚܸܡܬܼܵܐ ܣܸܦܲܬ̤ ܒܲܕܼܡܘܼܬܼ ܢܘܼܪܵܐ ܒܥܵܒܼܵܐ ܕܢܲܦܫܵܐ</l>
                <l n="216">ܘܝܼܩܸܕܼܘ ܐܲܟܲܚ̄ܕܼ ܪ̈ܲܓܼܫܹܐ ܘܙܵܘܥܹ̈ܐ ܒܚܲܡܝܼܡܘܼܬܼܵܗ̇ ܀</l>
                <l n="217">:ܐܲܝܟ ܕܲܒܼܢܘܼܪܵܐ ܚ̣̄ܩܸܕܼ ܘܐܸܣܬܲܝܲܛ ܫܲܦܝܼܪ̈ܵܬܼܵܐ</l>
                <l n="218">ܘܠܵܐ ܦܵܫ̣ ܦܹܐܪܵܐ ܕܗܲܢܝܼܬܘܼܬܼܵܐ ܒܟܲܪܡܵܐ ܕܐ̄ܢܵܫܵܐ ܀</l>
                <l n="219">:ܐܲܝܟ ܚܲܝ̈ܘܵܬܼܵܐ ܥܲܠܘ̣ ܚܘܼ̈ܬܼܚܵܬܹܐ ܠܓܼܵܘ ܕܲܝܵܢܵܐ</l>
                <l n="220">ܘܐܸܟܲܠܘ̣ ܦܹܐܪ̈ܵܘܗܝ ܘܫܲܒܼܩ̣ܘܼܗܝ ܥܲܪܛܸܠ ܐܲܝܟ ܕܲܒܼܣܲܬܼܘܵܐ ܀</l>
                <l n="221">:ܣܲܬܼܘܵܐ ܩܲܫܝܵܐ ܕܲܪ̈ܓܼܝܼܓܼܵܬܼܵܐ ܢܓܲܪ ܒܲܒܼܪܝܼܬܼܵܐ</l>
                <l n="222">ܘܲܒܼܛܸܠ ܥܵܠܡܵܐ ܡ̣ܢ ܦܘܼܠܚܵܢܵܐ ܪܘܼܚܵܢܵܝܵܐ ܀</l>
                <l n="223">:ܚܸܫܟܵܐ ܕܛܘܼܥܝܲܝ ܠܸܠܝܵܐ ܕܲܬܼܪܹܝܢ ܥܠܲܒ̣ ܠܲܫܪܵܪܵܐ</l>
                <l n="224">ܘܲܣܠܸܩ ܙܹܐܦܵܐ ܠܕܲܪܓܼܵܐ ܪܵܡܵܐ ܠܥܸܠ ܡ̣ܢ ܩܘܼܫܬܵܐ ܀</l>
                <l n="225">:ܐܲܝܟ ܐܝܼܡܵܡܵܐ ܕܝܲܪ̈ܝܲܚ ܣܲܬܼܘܵܐ ܙܥܲܪ ܛܵܒܼܵܬܼ̈ܐ</l>
                <l n="226">ܘܐܲܝܟ ܪܲܒܿܘܼܬܼܵܐ ܕܠܲܝ̈ܠܵܘܵܬܼܵܐ ܥܫܸ݂ܢ ܒܝܼ̈ܫܵܬܼܵܐ ܀</l>
                <l n="227">:ܠܲܝܬܿ ܒܹܗ ܒܕܼܵܪܲܢ ܕܘܼܡܝܵܐ ܕܩܲܝܛܵܐ ܒܦܘܼܠܚܵܢ ܚܲܝܹ̈ܐ</l>
                <l n="228">ܘܠܲܝܬܿ ܕܲܡܥܲܙܸܐ ܩܕܼܵܡ ܚܘܼ̈ܬܼܵܚܵܬܹܐ ܐܲܝܟ ܕܲܒܼܚܘܼܡܵܐ ܀</l>
                <l n="229">:ܐܲܝܟ ܕܲܒܼܣܲܬܼܘܵܐ ܚܒܼܝܼܫ ܪܸܥܝܵܢܵܐ ܒܗܲܝܟܲܠ ܦܲܓܼܪܵܐ</l>
                <l n="230">ܘܲܡܥܵܘܸܟ ܠܵܗ̇ ܠܟܲܫܝܼܪܘܼܬܹܗ ܥܲܪܝܵܐ ܕܥܵܘ̣ܠܵܐ ܀</l>
                <l n="231">:ܒܥܵܒܼܘܿܪ̈ܝܵܬܼܵܐ ܩܲܝܛܵܐ ܗܲܢܝܼ ܠܐܲܪ̈ܥܵܢܵܝܹܐ</l>
                <l n="232">ܘܒܲܥܬܼܝܼ̈ܕܼܵܬܼܵܐ ܒܣܲܬܼܘܵܐ ܟܡܝܼܪܵܐ ܡܢܵܚܝܼܢ ܠܲܡܦܵܫ ܀</l>
                <l n="233">:ܠܦܠܚܵܢ ܥܵܘ̣ܠܵܐ ܙܥܘܿܪ ܫܘܼܚܠܵܦܵܐ ܕܝܲܪ̈ܚܲܝ ܫܲܢ̄ܬܵܐ</l>
                <l n="234">ܘܲܠܕܘܼܪܵܫܵܐ ܕܙܲܕܼܝܼܩܘܼܬܼܵܐ ܘܠܵܐ ܚܲܕܼ ܝܵܘܡܵܐ ܀</l>
                <l n="235">:ܒܲܫܟܼܝܼܪ̈ܵܬܼܵܐ ܩܲܝܛܵܐ ܘܣܲܬܼܘܵܐ ܘܠܵܐ ܐ̄ܢܵܫ ܡܲܡܐܸܢ</l>
                <l n="236">ܘܲܒܼܬܲܩ̈ܢܵܬܼܵܐ ܦܸܠܓܿܘܼܬܼ ܝܵܘܡ̇ܐ ܘܣܲܓܿܝܼ ܪܸܛܢܵܐ ܀</l>
                <l n="237">:ܡ̇ܙܘܿܢ ܙܲܒܼܢܵܐ ܠܲܝܬܿ ܣܲܒܼܥܘܼܬܼܵܐ ܠܲܡܟܲܢܵܫܘܼ</l>
                <l n="238">ܘܩܹܢܝܵܢ ܚܲܝܹ̈ܐ ܟܣܸܐ ܥܸܢܝܵܢܹܗ ܐܲܝܟ ܝܲܬܿܝܼܪܵܐ ܀</l>
                <l n="239">:ܐܲܝܟ ܝܲܬܿܝܼܪܵܐ ܚܫܝܼܒܼ ܥܲܠ ܣܲܟܼܠܹ̈ܐ ܥܸܢܝܵܢ ܪܘܼܚܵܐ</l>
                <l n="240">ܘܐܲܝܟ ܕܲܒܼܠܸܠܝܵܐ ܫܠܹܝܢ ܘܲܒܼܗܝܼܠܝܼܢ ܡ̣ܢ ܛܵܒܼܵܬܹ̈ܐ ܀</l>
                <l n="241">:ܐܲܝܟ ܕܲܒܼܫܸܢܬܼܵܐ ܛܲܒܿܝܼܥ ܦܲܓܼܪܵܐ ܥܲܡ ܪܸܥܝܵܢܵܐ</l>
                <l n="242">ܘܠܵܐ ܡܸܬܿܬܿܥܝܼܪܝܼܢ ܠܩܵܠ ܟܘܼܘܵܢܵܐ ܕܡܲܩܢܹܐ ܚܲܝܹ̈ܐ ܀</l>
                <l n="243">ܫܸܢܬܼܵܐ ܕܥܵܘ̣ܠܵܐ ܪܚܝܼܡܵܐ ܣܲܓܿܝܼ ܠܲܚܒܸܢܵܢܹ̈ܐ: </l>

                <pb ed="http://syriaca.org/bibl/1765" n="217"/>

                <l n="244">ܘܠܵܐ ܗܲܢܝܼ ܠܗܘܿܢ ܠܡܸܫܡܲܥ ܩܵܠܵܐ ܕܥܹܕܵܢ ܨܲܦܪܵܐ ܀</l>
                <l n="245">:ܒܡܸܣܟܹܿܢܘܼܬܼܵܐ ܪܓܼܝܼܓܼܝܼܢ ܠܲܡܦܵܫ ܒܢܲܝ̈ ܡܸܣܟܹܿܢܵܐ</l>
                <l n="246">ܘܠܵܐ ܡܸܬܼܝܲܐܒܼܝܼܢ ܠܥܘܼܬܼܪܵܐ ܪܲܒܵܐ ܕܲܟܼܣܸܐ ܒܪܵܘܡܵܐ ܀</l>
                <l n="247">:ܒܐܲܬܼܪܵܐ ܕܪܵܘܡܵܐ ܟܣܸܐ ܒܘܼܣܵܡܵܐ ܕܠܵܐ ܡܸܬܼܚܲܒܲܠ</l>
                <l n="248">ܘܥܲܠ ܐܲܪ̈ܥܵܢܹܐ ܐܲܪܥܵܐ ܪܚܝܼܡܵܐ ܛܵܒܼ ܡ̣ܢ ܪܵܘܡܵܐ ܀</l>
                <l n="249">:ܫܡܲܝܵܢ̈ܝܵܬܼܵܐ ܕܠܵܐ ܡܸܬܼܚܲܙ̈ܝܵܢ ܡ̣ܠܲܟ ܠܲܟܼܝܵܢܲܢ</l>
                <l n="250">ܘܥܲܦܪ̈ܵܢܵܝܹܐ ܒܥܲܦܪܵܐ ܒܵܥܹ̇ܝܢ ܠܲܡܩܵܘܵܝܘܼ ܀</l>
                <l n="251">:ܒܪܵܘܡ̇ܐ ܩܲܒܼ݂ܥܹܗ ܠܢܝܼܫܵܐ ܚܲܝܵܐ ܕܫܘܼܘܕܵܝ ܡܸܠܵܘ̈ܗܝ</l>
                <l n="252">ܘܠܲܝܬܿ ܕܡܕܲܡܸܐ ܐܵܦܠܵܐ ܒܡܸܠܹ̈ܐ ܠܡܸܝܢܵܐ ܠܩܘܼܒܼܠܹܗ ܀</l>
                <l n="253">:ܒܚܲܝܠܵܐ ܕܪܘܼܚܵܐ ܬܲܪܓܸܿܡ ܐܸܢܹܝܢ ܠܲܥܬܼܝܼ̈ܕܼܵܬܼܵܐ</l>
                <l n="254">ܘܐܲܝܟ ܕܲܒܼܨܸܒܼܥܵܐ ܐܸܢܹܝܢ ܒܝܲܕܼ ܟܵܪ̈ܘܿܙܵܘܗܝ ܀</l>
                <l n="255">:ܐܲܝܟ ܕܲܒܼܕܲܦܵܐ ܨܵܪ ܒܲܡܓܲܠܹ̈ܐ ܛܘܼܒܹ̈ܐ ܘܢܸܓܼ̈ܕܹܿܐ</l>
                <l n="256">ܕܢܸܗܘܸܐ ܫܲܠܝܼܛ ܠܥܲܝܢܲܝ̈ ܒܸܣܪܵܐ ܠܡܸܚܙܵܐ ܕܟܲܣ̈ܝܵܢ ܀</l>
                <l n="257">:ܒܲܕܼܡܘܼܬܼ ܨܲܠܡܵܐ ܩ̣ܒܲܥ ܦܘܼܩܕܼܵܢܵܘ̈ܗܝ ܒܲܟܼܬܼܝܼ̈ܒܼܵܬܼܵܐ</l>
                <l n="258">ܕܢܸܚܙܘܿܢ ܐ̄ܢܵܫܵܐ ܫܪܵܪܵܐ ܕܲܫܡܹܗ ܒܝܲܕܼ ܓܲܠ̈ܝܵܬܼܵܐ ܀</l>
                <l n="259">:ܒܓܼܵܘ ܦܵܠܵܛܝܼܢ ܕܲܟܼܬܼܝܼ̈ܒܼܵܬܼܵܐ ܪܫܲܡ̣ ܟܲܣܝܘܼܬܹܗ</l>
                <l n="260">ܕܢܸܥܘܿܠ ܟܠܢܵܫ ܢܚܘܼܪ ܒܐܝܼܬܼܘܼܬܼܵܐ ܒܚܲܕܼ ܐܵܬܼ̈ܘܬܼܵܐ ܀</l>
                <l n="261">:ܪܲܒܿܘܼܬܼ ܚܘܼܒܹܿܗ ܨܒܼܵܐ ܕܲܢܚܵܘܸܐ ܠܲܥܒܼܵܕܼ ܐܝܼܕܵܘ̈ܗܝ</l>
                <l n="262">ܘܲܟܼܬ݂ܲܒܼ ܣܸܦܪܵܐ ܘܐܲܗܓܿܝܼ ܐܸܢܘܿܢ ܚܘܼܒܵܢܵܐܝܼܬܼ ܀</l>
                <l n="263">:ܚܹܝܠ ܪܲܒܿܘܼܬܹܗ ܨܵܪ ܒܐܵܬܼ̈ܘܼܬܼܵܐ ܠܵܘ ܐܝܼܬܼܘܼܬܹܗ</l>
                <l n="264">ܘܣܵܥܘܿܪܘܼܬܹܗ ܚܒܲܫ̣ ܒܲܡܓܲܠܹ̈ܐ ܘܠܵܘ ܟܲܣܝܘܼܬܹܗ ܀</l>
                <l n="265">:ܠܒܼܘܼܝܵܐ ܐ̄ܢܵܫܵܐ ܒ̣ܢܵܐ ܦܵܠܵܛܝܼܢ ܕܲܟܼܬܼܝܼ̈ܒܼܵܬܼܵܐ</l>
                <l n="266">ܘܐܲܥܸܠ ܣܵܡ̣ ܒܵܗ̇ ܥܘܼܗܕܵܢ ܐ̄ܪ̈ܵܙܹܐ ܕܲܣܬܝܼܪ̈ܵܬܹܗ ܀</l>
                <l n="267">:ܐܲܝܟ ܒܹܝܬܼ ܓܲܙܵܐ ܥܒ݂ܲܕܼ ܢܵܡܘܿܣܵܐ ܪܘܼܚܵܢܝܵܐ</l>
                <l n="268">ܘܟܲܢܸܫ ܘܲܡ̣ܠܵܝܗܝ ܓܙܵܪ̈ܲܝ ܕܝܼܢܹ̈ܐ ܕܥܲܠ ܣܵܪ̈ܘܿܚܹܐ ܀</l>
                <l n="269">:ܒܹܝܬܼ ܡܲܠܟܿܘܼܬܼܵܐ ܒ̣ܢܵܐ ܠܹܗ ܒܐܲܪܥܵܐ ܡܠܸܐ ܟܠ ܒܸܪ̈ܝܵܢ</l>
                <l n="270">ܘܐܲܫܠܸܛ ܐ̄ܢܵܫܵܐ ܕܲܢܕܲܝܪܘܼܢ ܒܹܗ ܩܲܕܿܝܼܫܵܐܝܼܬܼ ܀</l>
                <l n="271">:ܐܲܣܸܢ ܣܵܡ̣ ܒܹܗ ܓܲܙܵܐ ܕܪܘܼܚܵܐ ܕܠܵܐ ܡܸܣܬܲܝܲܟ</l>
                <l n="272">ܕܢܸܗܘܸܐ ܣܵܦܹ̇ܩ ܠܐܲܪ̈ܥܵܢܵܝܹܐ ܘܠܲܫܡܲܝܵܢܹ̈ܐ ܀</l>
                <l n="273">:ܥܒ݂ܲܕܼ ܓܹܐܙܲܒܼܪ̈ܵܘܗܝ ܒܢܲܝܵ̈ܐ ܕܚܘܼܒܹܿܗ ܩܲܪ̈ܝܲܝ ܒܲܫܡܹܗ</l>
                <l n="274">ܕܲܢܦܲܠܓܼܘܼܢܵܝܗܝ ܚܲܟܿܝܼܡܵܐܝܼܬܼ ܐܲܝܟ ܝܵܕܼܘܿܥܹ̈ܐ ܀</l>
                <l n="275">:ܢܵܛ̇ܪ̈ܲܝ ܓܲܙ̣ܵܐ ܐܲܠܵܗܵܝܵܐ ܗܘ̤ܵܘ ܓܲܢܵܒܹ̈ܐ</l>
                <l n="276">ܘܚܲܠܸܦܘ ܥܘܼܬܼܪܵܐ ܕܲܫܒܼܝܼ̈ܚܵܬܼܵܐ ܒܲܨܥܝܼܪ̈ܵܬܼܵܐ ܀</l>
                <l n="277">:ܒܢܲܝ̈ ܦܵܠܵܛܝܼܢ ܐܲܦܸܩܘ ܐ̄ܪ̈ܵܙܹܐ ܕܲܡܠܸܟ ܡܲܠ̈ܟܹܿܐ</l>
                <l n="278">ܘܐܲܪܝܼܡܘ ܐܝܼܕܼܵܐ ܥܲܠ ܒܵܪܘܿܝܵܐ ܕܝܲܩܲܪ ܐܸܢܘܿܢ ܀</l>
                <l n="279">:ܥܲܒܼܕܲܝ̈ ܡܲܠܟܵܐ ܥܪܲܩ̣ܘ ܡ̣ܢ ܡܲܠܟܵܐ ܕܡܲܡܠܸܟ ܥܲܠ ܟܠ</l>
                <l n="280">ܘܲܩ̣ܛܲܪܘ ܐ̄ܪ̈ܵܙܹܐ ܥܲܡ ܡܵܪܘܿܕܼܵܐ ܕܢܸܗܘܘܿܢ ܕܝܼܠܹܗ ܀</l>
                <l n="281">:ܒܢܲܝ̈ ܡܲܠܟܿܘܼܬܼܵܐ ܫܒܲܩ̣ܘ ܥܸܢܝܵܢܵܐ ܕܒܹܝܬܼ ܡܲܠܟܿܘܼܬܼܵܐ</l>
                <l n="282">ܘܫܲܪܝܼܘ ܡܬܲܢܹܝܢ ܥܲܠ ܣܘܼܥܪ̈ܵܢܹܐ ܕܐܲܟܵܪܘܼܬܼܵܐ ܀ </l>

                <pb ed="http://syriaca.org/bibl/1765" n="218"/>

                <l n="283">:ܙܡܝܼܢܲܝ̈ ܚܲܬܼܢܵܐ ܣܢܵܘ ܒܘܼܣܵܡܵܐ ܪܘܼܚܵܢܵܝܵܐ</l>
                <l n="284">ܘܲܢܦܲܩ̣ܘ ܦܵܗܹ̇ܝܢ ܒܹܝܬܼ ܐܘܼܪ̈ܚܵܬܼܵܐ ܠܡܸܬܿܬܿܓܵܪܘܼ ܀</l>
                <l n="285">:ܒܢܲܝ̈ ܐܲܠܵܗܵܐ ܕܲܫܘ̣ܵܘ ܠܲܫܡܵܐ ܕܠܵܐ ܡ̇ܝ̈ܘܿܬܹܐ</l>
                <l n="286">ܢܚܸܬܼܘ ܡ̣ܢ ܕܲܪܓܼܵܐ ܐܲܠܵܗܵܝܵܐ ܘܩܵܡ̣ܘ ܥܲܠ ܐܲܪܥܵܐ ܀</l>
                <l n="287">:ܡ̣ܝܼܬܼܘ ܡ̇ܝܘܿܬܹ̈ܐ ܕܲܡܟܲܢܹܝܢ ܗ̄ܘ̣ܵܘ ܠܵܐ ܡ̇ܝܘܿܬܹ̈ܐ</l>
                <l n="288">ܘܲܦܣܲܩ̣ܘ ܣܲܒܼܪܵܐ ܕܠܵܐ ܬܘܼܒܼ ܦܵܢܹ̇ܝܢ ܠܲܫܡܵܐ ܕܐܵܘܒܸܿܕܼܘ ܀</l>
                <l n="289">:ܒܟܼܠܗܹܝܢ ܛܲܠܡ̣ܘܼܗܝ ܠܪܸܡܙܵܐ ܟܲܣܝܵܐ ܕܝܲܩܲܪ ܐܸܢܘܿܢ</l>
                <l n="290">ܘܫܵܛ̣ܘ ܢܵܡܘܿܣܹܗ ܘܕܲܠܸ̇ܠܘ ܡܸܠܵܘ̈ܗܝ ܕܠܵܐ ܡܸܫܬܲܪ̈ܝܵܢ ܀</l>
                <l n="291">:ܒܝܲܕܼ ܢܵܡܘܿܣܵܐ ܢܲܣܝܼ ܐܸܢܘܿܢ ܕܲܟܼܡܵܐ ܣܢ̣ܵܐܘܼܗܝ</l>
                <l n="292">ܘܒܲܟܼܬܼܝܼ̈ܒܼܵܬܼܵܐ ܒܲܚܝܼܪܹܗ ܠܙܹܐܦܵܐ ܕܪܸ̈ܥܝܵܢܲܝܗܘܿܢ ܀</l>
                <l n="293">:ܐܲܝܟ ܕܲܠܟܼܘܼܪܵܐ ܐܲܥܸܠ ܐܸܢܘܿܢ ܒܝܲܕܸ ܦܘܼܩܕܵܢܵܘ̈ܗܝ</l>
                <l n="294">ܘܕܲܟܿܝܼ ܐܸܢܘܿܢ ܘܠܵܐ ܐܸܬܿܕܲܟܿܝܼܘ ܡ̣ܢ ܣܲܢ̈ܝܵܬܼܵܐ ܀</l>
                <l n="295">:ܬܵܘ ܟܹܝܬܼ ܢܹܐܡܲܪ ܐܲܝܟ ܒܲܪܬܼ ܩܵܠܵܐ ܕܲܢܒܼܝܼܘܼܬܼܵܐ</l>
                <l n="296">ܕܲܣܪܝܼܩܵܐܝܼܬܼ ܨܲܪܦܲܢ ܪܘܼܚܵܐ ܒܟܼܘܼܪ ܢܵܡܘܿܣܵܐ ܀</l>
                <l n="297">:ܢܬܲܢܸܐ ܚܸܣܕܲܢ ܐܲܝܟ ܐܹܪܲܡܝܵܐ ܠܲܒܼܢܲܝ̈ ܥܲܡܹܗ</l>
                <l n="298">ܕܲܕܠܵܐ ܝܘܼܬܼܪܵܢ ܗܘ̤ܵܬܼ ܡܲܪܕܿܘܼܬܼܵܐ ܨܼܝܕܼ ܒܝܼܫܘܼܬܿܢ ܀</l>
                <l n="299">:ܣܲܓܿܝܼ ܕܵܡ̇ܝܵܐ ܛܵܠܘܿܡܘܼܬܿܢ ܠܕܲܝܗܘܼܕܵܝܹ̈ܐ</l>
                <l n="300">ܘܝܲܬܼܝܼܪ ܡܸܢܗܘܿܢ ܡ̣ܪܲܕܼ ܪܥܝܵܢܲܢ ܡ̣ܢ ܝܘܼܠܦܵܢܵܐ ܀</l>
                <l n="301">:ܠܵܐ ܣܢ̣ܵܘ ܥܲܡܵܢ ܠܡܸܠܲܝ̈ ܪܘܚܵܐ ܐܲܝܟ ܡ̇ܐ ܕܲܚܢܲܢ</l>
                <l n="302">ܘܠܵܐ ܐܸܬܼܦܲܠܲܓܼܘ ܥܲܠ ܕܲܥܬܼܝܼܕܵܢ ܒܕܼܘܼܡܝܵܐ ܕܝܼܠܲܢ ܀</l>
                <l n="303">:ܠܵܐ ܫܵܛ̣ܘ ܘܐܲܣܠܝܼܘ ܝܼܣܲܪ̈ܵܠܵܝܹܐ ܠܪ̈ܲܒܵܢܲܝܗܘܿܢ</l>
                <l n="304">ܐܲܟܼܡܵܐ ܕܨܲܚܝܼܘ ܘܨܲܥܲܪܘ ܥܲܡܡܹ̈ܐ ܠܝܵܕܼܥܲܝ̈ ܩܘܼܫܬܵܐ ܀</l>
                <l n="305">:ܠܵܐ ܐܸܬܼܓܲܕܲܦ ܫܸܡ ܒܵܪܘܿܝܵܐ ܒܹܝܬܼ ܥܸܒܼܪ̈ܵܝܹܐ</l>
                <l n="306">ܐܲܝܟ ܨܘܿܚ̈ܝܵܬܼܵܐ ܕܨܲܚܝܼܘ ܚܲܢܦܹ̈ܐ ܠܗܲܝܡܵܢܘܼܬܲܢ ܀</l>
                <l n="307">:ܫܒܲܪ ܗ̄ܘ̣ܵܐ ܥܲܡܵܐ ܠܘܵܬܼ ܕܘܼܒܵܪܵܐ ܕܲܓܼܡܝܼܪܘܼܬܼܵܐ</l>
                <l n="308">ܘܲܠܦܘܼܬܼ ܙܲܒܼܢܹܗ ܠܵܐ ܥܕܝܼܠ ܣܲܓܿܝܼ ܒܐܲܝܠܹܝܢ ܕܐܲܡܪܲܚ ܀</l>
                <l n="309">:ܥܡܡܹ̈ܐ ܕܩܲܒܸܿܠܘ ܐܲܓܝܼܪܵܐ ܓܡܝܼܪܵܐ ܕܡܲܠܟܿܘܼܬܼ ܪܵܘܡ̇ܐ</l>
                <l n="310">ܗܦܲܟܼܘ ܠܲܥܝܵܕܹ̈ܐ ܕܙܲܠܝܼܠܘܼܬܼܵܐ ܛܵܒܼ ܡ̣ܢ ܫܲܒܼܪܹ̈ܐ ܀</l>
                <l n="311">:ܐܲܪܦܝܼܘ ܐܘܼܟܼܠܵܐ ܕܣܝܼܡ ܒܲܟܼܬܼܵܒܼܵܐ ܕܠܵܐ ܡܸܬܼܚܲܒܲܠ</l>
                <l n="312">ܘܲܗܦܲܟܼܘ ܝܵܢ̇ܩܝܼܢ ܚܲܠܒܼܵܐ ܪܲܦܝܵܐ ܕܲܢܛܘܼܪ̈ܵܬܼܵܐ ܀</l>
                <l n="313">:ܡܨܲܚܹܝܢ ܟܠܫܵܥ ܠܝܗ̄ܘܼܕܼܵܝܘܼܬܼܵܐ ܘܲܠܚܲܢܦܘܼܬܼܵܐ</l>
                <l n="314">ܘܠܵܐ ܡܸܬܼܒܲܝܢܝܼܢ ܕܲܟܼܡܵܐ ܒܣܝܼܪܝܼܢ ܡ̣ܢ ܬܲܪ̈ܬܲܝܗܹܝܢ ܀</l>
                <l n="315">:ܕܵܝ̇ܢܝܼܢ ܥܲܡܗܘܿܢ ܕܥܲܠ ܡ̇ܢ ܛܵܥܹ̇ܝܢ ܡ̣ܢ ܨܹܝܕܼ ܩܘܼܫܬܵܐ</l>
                <l n="316">ܘܠܵܐ ܡܸܬܼܒܲܩܹܝܢ ܕܗܸܢܘܿܢ ܛܵܥܹ̇ܝܢ ܡ̣ܢ ܛܵܥܲܝܵ̈ܐ ܀</l>
                <l n="317">:ܡܝܲܩܪܝܼܢ ܚܲܢܦܹ̈ܐ ܠܐܲܠܵܗܵܝ̈ܗܘܿܢ ܐܲܝܟ ܕܠܛܵܒܹ̈ܐ</l>
                <l n="318">ܘܐܲܠܵܗ ܟܠܵܐ ܒܣܸܐ ܠܝܼܩܵܪܹܗ ܡ̣ܢ ܣܵܓܼܘܿܕܼܵܘ̈ܗܝ ܀</l>
                <l n="319">ܪܚܝܼܡ ܝܘܼܠܦܵܢܵܐ ܕܟܼܠ ܗܹܪܹ̈ܣܝܼܣ ܥܲܠ ܫܵܡܘܿܥܵܘ̈ܗܝ: </l>

                <pb ed="http://syriaca.org/bibl/1765" n="219"/>

                <l n="320">ܘܝܘܼܠܦܵܢ ܩܘܼܫܬܵܐ ܫܝܼܛ ܘܲܡܨܲܥܲܪ ܡ̣ܢ ܫܡܵܫܵܘ̈ܗܝ ܀</l>
                <l n="321">:ܥܢܹܝܢ ܝܗ̄ܘܼܕܵܝܹ̈ܐ ܒܲܢܛܘܼܪ̈ܵܬܼܵܐ ܕܠܵܐ ܫܲܪܝܼܪ̈ܵܢ</l>
                <l n="322">ܘܟܲܕܼ ܛܵܒܼ ܡܲܣܠܹܝܢ ܚܦܝܼܛܝܼܢ ܣܵܓܲܝܼ ܐܲܝܟ ܒܲܝܬܵܝܹ̈ܐ ܀</l>
                <l n="323">:ܢܵܛ̇ܪܝܼܢ ܛܲܟܼܣܵܐ ܕܪ̈ܲܒܵܢܲܝܗܘܿܢ ܡ̇ܢܝܼܢܵܝܹ̈ܐ</l>
                <l n="324">ܘܠܵܐ ܡܸܬܼܪܲܦܹܝܢ ܡ̣ܢ ܕܘܼܒܵܪܗܘܿܢ ܟܲܕܼ ܛܵܒܼ ܙܹܐܦܵܐ ܗ̄ܘ̣ ܀</l>
                <l n="325">:ܦܵܪܥܝܼܢ ܚܘܼܒܵܐ ܠܡܲܠܦܵܢܲܝ̈ܗܘܿܢ ܡܲܪ̈ܩܝܘܿܢܸܣܛܹܐ</l>
                <l n="326">ܘܟܲܕܼ ܕܲܓܵܠܝܼܢ ܠܒܼܝܼܫܝܼܢ ܕܘܼܡܝܵܐ ܕܫܲܪܝܼܪ̈ܵܬܼܵܐ ܀</l>
                <l n="327">:ܛܲܢܵܢܝܼܢ ܛܵܒܼ ܕܒܹܝܬܼ ܐܵܪܝܼܘܿܣ ܥܲܠ ܕܲܟܼܬܼܝܼ̈ܒܼܵܢ</l>
                <l n="328">ܘܡܲܣܓܹܿܝܢ ܒܵܢܹ̇ܝܢ ܥܲܠ ܫܲܬܸܐܣܬܼܵܐ ܕܠܵܐ ܫܲܪܝܼܪܵܐ ܀</l>
                <l n="329">:ܟܬܼܝܼܫܝܼܢ ܡܓܼܘܼܫܹ̈ܐ ܒܲܡܓܼܫܘܼܬܼܵܐ ܒܸܕܼܝܵܐ ܕܫܹܐܕܹ̈ܐ</l>
                <l n="330">ܘܲܡܙܲܝܚܝܼܢ ܠܵܗ̇ ܐܲܝܟ ܗܵܝ̇ ܕܐܝܼܬܹܝܗ̇ ܟܲܕܼ ܠܵܐ ܐܝܼܬܹܝܗ̇ ܀</l>
                <l n="331">:ܠܲܝܬܿ ܒܲܒܼܪܝܼܬܼܵܐ ܥܲܡܵܐ ܕܛܵܥܹ̇ܐ ܠܲܕܼܣܵܓܹܕܼ ܠܹܗ</l>
                <l n="332">ܘܠܵܐ ܕܲܡܚܲܠܸܦ ܣܸܓܼܕܲܬܼ ܡ̇ܪܵܐ ܕܲܡܫܲܡܸܫ ܠܹܗ ܀</l>
                <l n="333">:ܢܥܝܼܪܝܼܘܗܝ ܡ̇ܕܹܝܢ ܠܒܲܪ ܚܹܠܲܩܝܵܐ ܩܵܠܵܐ ܕܓܼܒܼܵܝܗܝ</l>
                <l n="334">ܕܲܢܩܘܼܡ ܢܲܬܼܡܲܗ ܟܝܵܢܹ̈ܐ ܚܲܪ̈ܫܹܐ ܐܲܝܟ ܕܲܒܼܩܲܕܡ̇ܐ ܀</l>
                <l n="335">:ܩܘܼܡ ܐܹܪܲܡܝܵܐ ܘܕܘܼܢ ܟܹܐܢܵܐܝܼܬܼ ܐܲܝܟ ܕܲܡܥܵܕܲܬܿ</l>
                <l n="336">ܘܲܩܪܝܼ ܣܵܗ̈ܕܹܿܐ ܫܡܲܝܵܐ ܘܐܲܪܥܵܐ ܥܲܠ ܒܝܼܫܘܼܬܿܢ ܀</l>
                <l n="337">:ܬܲܪܬܹܿܝܢ ܒܝܼ̈ܫܵܢ ܥܒ݂ܲܕܼܘ ܐܵܦ ܥܲܡܡܹ̈ܐ ܒܲܕܼܡܘܼܬܼ ܥܲܡܵܐ</l>
                <l n="338">ܕܲܫܒ݂ܲܩܘ ܗܸܪܓܵܘ ܕܪ̈ܘܼܚܵܢܝܵܬܼܵܐ ܘܲܪܚܸܡ̣ܘ ܕܐܲܪܥܵܐ ܀</l>
                <l n="339">:ܫ̣ܒܲܩܘ ܢܵܡܘܿܣܵܐ ܢܸܒܼܥܵܐ ܚܲܠܝܵܐ ܕܡܲܪܕܸܿܐ ܚܲܝܹ̈ܐ</l>
                <l n="340">ܘܲܚܦ݂ܲܪܘ ܒܸܕܼܝܵܐ ܕܟܲܕܵܒܼܘܼܬܼܵܐ ܓܘܼ̈ܒܹܿܐ ܪ̈ܥܝܼܥܹܐ ܀</l>
                <l n="341">:ܒܥܲܡܡܹ̈ܐ ܫܸܠܡܲܬ̤ ܐܵܦ ܗܵܝ̇ ܕܐܸܡܲܪ ܕܥܲܒܼܕܵܐ ܗ̄ܘ̣ ܥܲܡܵܐ</l>
                <l n="342">ܕܲܫܒܲܩ̣ܘ ܩܘܼܫܬܵܐ ܘܪܲܓܼܘ ܥܸܢܝܵܢܵܐ ܕܲܣܪ̈ܝܼܩܵܬܼܵܐ ܀</l>
                <l n="343">:ܥܠܲܝܗܘܿܢ ܦܲܐܝܵܐ ܐܵܦ ܕܢܸܢ̱ܗܡܘܼܢ ܐܲܪ̈ܝܵܘܵܬܼܵܐ</l>
                <l n="344">ܕܗܸܢ̣ܘܿܢ ܦܲܬܼܚܘܼܗܝ ܠܦܘܼܡ̇ ܕܫܹ̈ܐܕܹܐ ܠܲܡܓܲܕܵܦܘܼ ܀</l>
                <l n="345">:ܥܲܠ ܥܒܼܪ̈ܵܝܹܐ ܢܗܸܡ̣ܘ ܒܵܒܼܵܠܵܝܹ̈ܐ ܘܐܵܬܼܘܿܪ̈ܵܝܹܐ</l>
                <l n="346">ܥܠܲܝܢ ܗܵܐ ܢܵܗܹ̇ܡ ܐܵܟܹ̇ܠܩܲܪܨܵܐ ܐܲܪܝܵܐ ܡܠܝܼܠܵܐ ܀</l>
                <l n="347">ܠܥܲܡܵܐ ܕܐܲܪܫܲܥ ܒܲܙܘܼܗܝ ܥܲܡܡܹ̈ܐ ܕܒܼܝܼܫܝܼܢ ܡܸܢܹܗ: </l>

                <pb ed="http://syriaca.org/bibl/1765" n="220"/>

                <l n="348">ܘܠܲܢ ܥܲܠ ܕܲܚ̣ܛܲܝܢ ܗܵܐ ܕܵܝ̇ܫܝܼܢ ܠܲܢ ܚܲܫܹ̈ܐ ܘܫܹ̈ܐܕܹܐ ܀</l>
                <l n="349">:ܬܒܲܥܬܼܵܐ ܕܥܵܘ̣ܠܹܗ ܩܲܒܸܿܠ ܥܲܡܵܐ ܒܐܝܼܕܼܵܐ ܕܥܲܡܡܹ̈ܐ</l>
                <l n="350">ܘܕܼܝܼܠܲܢ ܩܲܝܵܡ ܢܸܓܼܕܵܐ ܕܥܵܘ̣ܠܲܢ ܠܝܘܿܡ ܒܘܼܚܪܵܢܵܐ ܀</l>
                <l n="351">:ܡ̇ܕܹܝܢ ܥܵܠ̇ܒܵܐ ܬܒܲܥܬܼܵܐ ܕܝܼܠܲܢ ܠܕܲܝܗܘܼܕܵܝܹ̈ܐ</l>
                <l n="352">ܕܲܠܗܘܿܢ ܢܲܓܸܿܕ ܒܐܝܼܕܵܐ ܕܐ̄ܢܵܫܵܐ ܘܠܲܢ ܒܲܩܢܘܿܡܹܗ ܀</l>
                <l n="353">:ܩܲܫܝܵܐ ܣܲܓܿܝܼ ܬܒܲܥܬܼܵܐ ܕܝܼܠܹܗ ܛܵܒܼ ܡ̣ܢ ܕܐ̄ܢܵܫܵܐ</l>
                <l n="354">ܘܣܵܗܹ̇ܕ ܦܵܘܠܘܿܣ ܕܩܸܢܛܵܐ ܗ̄ܘ̣ ܪܲܒܵܐ ܠܡܸܦܲܠ ܒܐܝܼܕܼܵܘ̈ܗܝ ܀</l>
                <l n="355">:ܚܲܝܵܐ ܗ̄ܝܼ ܡܸܠܬܹܗ ܐܵܦ ܚܲܪܝܼܦܵܐ ܛܵܒܼ ܡ̣ܢ ܣܲܝܦܵܐ</l>
                <l n="356">ܘܐܲܝܟ ܕܲܒܼܢܘܼܪܵܐ ܒܵܚܲ݁ܪ ܙܹܐܦܵܐ ܕܲܒܼܓܼܵܘ ܢܲܦܫܵܐ ܀</l>
                <l n="357">:ܒܕܼܝܼܢܵܐ ܥܵܐܹ̇ܠ ܥܲܡ ܚܘܼܫܵܒܹ̈ܐ ܕܪܲܓܼܘ ܒܝܼܫܹ̈ܐ</l>
                <l n="358">ܘܲܡܦܲܪܣܸܐ ܠܗܘܿܢ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀</l>
                <l n="359">:ܕܝܼܢܵܐ ܪܲܒܵܐ ܐܲܡܲ݁ܪ ܥܲܡܵܗ̇ ܕܦܵܪܘܿܫܘܼܬܿܢ</l>
                <l n="360">ܕܛܸܠܡܲܬ̤ ܗ̤ܝ ܠܵܗ̇ ܘܠܲܒܼ̈ܢܵܬܼ ܩܵܠܵܘ̈ܗܝ ܩܲܕܿܝܼ̈ܫܬܼܵܐ ܀</l>
                <l n="361">:ܒܕܝܼܢܵܐ ܟܹܐܢܵܐ ܡܲܕܸܿܣ ܥܵܘ̣ܠܵܐ ܕܡܲܪܵܚܘܼܬܿܢ</l>
                <l n="362">ܕܫܵܛܲܬ̤ ܡܸܠܵܘ̈ܗܝ ܘܠܵܐ ܐܸܬܼܟܲܚܕܲܬ̤ ܡ̣ܢ ܦܘܼܩܕܵܢܵܘ̈ܗܝ ܀</l>
                <l n="363">:ܚܲܟܿܝܼܡܵܐܝܼܬܼ ܡܲܣܪܲܚ ܢܸܓܼ̈ܕܹܿܐ ܥܲܠ ܒܝܼܫ̈ܬܲܢ</l>
                <l n="364">ܕܕܼܵܫܢ݂ܲܢ ܛܲܟܼܣܵܐ ܕܣܝܼܡ ܒܲܟܼܝܵܢܵܐ ܘܒܲܟܼܬܼܝܼ̈ܒܼܵܬܼܵܐ ܀</l>
                <l n="365">:ܐܘܼܡ̇ܢܵܐܝܼܬܼ ܬܵܒܲܥ̇ ܥܲܡܠܹ̈ܐ ܒܟܲܦܬܼܵܐ ܕܪܸܡܙܹܗ</l>
                <l n="366">ܘܡܲܣܠܸܐ ܕܙܵܐܹ̇ܠ ܘܓܼܵܒܹ̇ܐ ܕܢܵܬܲ݁ܥ ܒܲܓܼܡܝܼܪܘܼܬܼܵܐ ܀</l>
                <l n="367">:ܬܒܲܥܬܼܵܐ ܩܫܝܼܬܼܵܐ ܘܢܸܓܼ̈ܕܹܿܐ ܥܦܝܼܦܹ̈ܐ ܡܠܸܐ ܦܘܼܩܕܵܢܹܗ</l>
                <l n="368">ܥܲܠ ܡܪ̈ܵܚܹܐ ܕܵܠܐ ܩܲܕܸܿܡܘ ܚܲܪ̣ܘ ܒܲܓܼܙܵܪ ܕܝܼܢܵܘ̈ܗܝ ܀</l>
                <l n="369">:ܥܝܵܪܵܬܵܐ ܬܲܒܼܵܬܵܐ ܬܵܒܲܥ̇ ܕܚܘܼܒܹܿܗ ܪܲܒܵܐ ܘܲܕܼܠܘܼܚܵܡܵܘ̈ܗܝ</l>
                <l n="370">ܕܩܲܕܸܿܡ ܚܵܘܝܼ ܚܘܼܒܹܿܗ ܘܢܸܓܕܸܵܘ̈ܗܝ ܘܠܵܐ ܦܪܲܫ̣ܘ ܘܝܼܕܲܥܘ̣ ܀</l>
                <l n="371">:ܠܦܘܼܬܼ ܡܘܼܠܟܵܢܵܘ̈ܗܝ ܡܲܣܓܸܐ ܘܬܼܵܒܲܥ̇ ܡ̣ܢ ܒܲܝܬܵܝܵܘ̈ܗܝ</l>
                <l n="372">ܕܠܵܐ ܐܸܬܼܝܲܐܒܼܘ ܠܲܡܣܲܟܵܝܘܼ ܠܚܲܝܹ̈ܐ ܥܬܝܼ̈ܕܹܐ ܀</l>
                <l n="373">:ܡܘܼܠܟܵܢ ܚܲܝܹ̈ܐ ܕܠܵܐ ܫܘܼܠܵܡܵܐ ܪܫܡ̣ ܒܲܟܼܬܼܵܒܼܵܘ̈ܗܝ</l>
                <l n="374">ܕܢܸܚܙܿܢ ܐ̄ܢܵܫܵܐ ܒܲܟܼܬܼܝܼ̈ܒܼܵܬܼܵܐ ܠܲܕܠܵܐ ܫܘܼܠܵܡ ܀</l>
                <l n="375">:ܐܘܼܪܚܵܐ ܫܦܝܼܬܼܵܐ ܕܡܲܠܝܵܐ ܫܲܝܢܵܐ ܕܪܲܫ̣ ܒܲܢܒܼܝܼ̈ܘ̈ܗܝ</l>
                <l n="376">ܕܢܸܪܕܹܿܐ ܟܠܢܵܫ ܒܹܝܬܼ ܣܘܼܪ̈ܓܵܕܹܐ ܠܘܵܬܼ ܕܲܥܝܼ̈ܕܼܵܢ ܀</l>
                <l n="377">:ܐܲܝܟ ܡܲܚܙܝܼܬܼܵܐ ܩܒ݂ܲܥ ܢܵܡܘܿܣܵܐ ܒܹܝܬܼ ܐܲܪ̈ܥܵܢܹܐ</l>
                <l n="378">ܕܲܢܚܘܼܪܘܼܢ ܒܹܗ ܘܢܸܚܘܙܿܢ ܡܘܼܡܹ̈ܐ ܕܲܩܢܘܿ ܡܲܝ̈ܗܘܿܢ ܀</l>
                <l n="379">:ܬܲܪܬܹܿܝܢ ܚܵܘܝܼ ܒܲܝܕܼ ܢܵܡܘܿܣܵܐ ܠܲܕܚܵܐܲ݁ܪ ܒܹܗ</l>
                <l n="380">ܛܘܼܒܹ̈ܐ ܡܠܝܼܟܹ̈ܐ ܘܢܸܓܼ̈ܕܹܿܐ ܥܩܝܼܦܹ̈ܐ ܠܲܕܼܫܵܐܹ̇ܛ ܠܹܗ ܀</l>
                <l n="381">:ܥܲܠ ܬܲܪ̈ܬܲܝܗܹܝܢ ܕܵܐܹ̇ܢ ܥܲܡܲܢ ܘܲܡܢܲܓܸܿܕ ܠܲܢ</l>
                <l n="382">ܪܲܓܲܢ ܛܘܼܒܹ̈ܐ ܘܲܣܢܲܝܢ ܢܸܓܼ̈ܕܹܿܐ ܐܲܝܟ ܦܵܪ̈ܘܿܫܹܐ ܀</l>
                <l n="383">:ܠܦܵܪܘܿܫܘܿܬܿܢ ܦܠܸܐ ܗ̄ܘ̣ܵܐ ܠܡܸܦܪܲܫ ܐܲܝܕܵܐ ܕܦܲܐܝܵܐ</l>
                <l n="384">ܘܲܕܸܠܵܐ ܦܪܲܫܢ݂ܲܢ ܥܬܝܼܕܼ ܗ̄ܘ̣ ܕܢܸܦ̄ܪܫܲܢ ܡ̣ܢ ܡܘܼܠܟܵܢܵܘ̈ܗܝ ܀ </l>

                <pb ed="http://syriaca.org/bibl/1765" n="221"/>

                <l n="385">:ܠܲܡܠܝܼܠܘܼܬܿܢ ܡܸܬܼܒܲܥܝܵܐ ܗ̄ܘ̣ܵܬܼ ܠܡܸܬܼܒܲܥ ܩܘܼܫܬܵܐ</l>
                <l n="386">ܘܲܕܸܠܵܐ ܬܸܒܼܥܲܬ̤ ܗܵܐ ܡܸܬܿܬܲܒܼܥܵܐ ܒܕܝܼܢܵܐ ܟܹܐܢܵܐ ܀</l>
                <l n="387">:ܚܲܝܵܒܼܘܼܬܿܢ ܚܲܝܵܒܼܵܐ ܗ̄ܘ̣ܵܬܼ ܠܡܸܦܪܲܥ ܫܘܼܒܼܚܵܐ</l>
                <l n="388">ܘܲܕܼܠܵܐ ܦܸܪܥܲܬ̤ ܗܵܐ ܡܸܬܼܦܲܪܥܵܐ ܕܠܵܐ ܚܵܘܣܵܢܵܐ ܀</l>
                <l n="389">:ܫܵܘܹ̇ܝܢܲܢ ܓܹܝܪ ܕܲܥܦܝܼܦܵܐܝܼܬܼ ܢܸܬܸܿܠ ܕܝܼܢܵܐ</l>
                <l n="390">ܕܠܵܐ ܩܲܛܪܸܓܼܢܲܢ ܠܲܫܟܼܝܼܪ̈ܵܬܲܢ ܒܕܼܝܼܢܵܐ ܕܢܲܦ̰ܫܲܢ ܀</l>
                <l n="391">:ܡܲܢ̣ܘܼ ܕܲܣܡܸܐ ܡ̣ܢ ܒܘܼܝܵܢܵܐ ܐܲܝܟ ܡܵܐ ܕܲܚܢܲܢ</l>
                <l n="392">ܕܠܵܐ ܕܵܢ̄ܢ ܢܲܦ̰ܫܲܢ ܥܲܕܼܠܵܐ ܢܹܐܬܼܐ ܕܝܼܢܵܐ ܕܚܝܼܠܵܐ ܀</l>
                <l n="393">:ܡܲܢ̣ܘܼ ܕܲܩܥܹܐ ܠܸܒܵܐ ܕܟܹܐܦܵܐ ܒܕܼܘܼܡܝܵܐ ܕܝܼܠܲܢ</l>
                <l n="394">ܕܠܵܐ ܐܸܬܼܪܲܟܲܟܼܢ ܠܵܐ ܒܫܘܼܘܕܵܝܹ̈ܐ ܘܠܵܐ ܒܠܘܼܚܵܡܹ̈ܐ ܀</l>
                <l n="395">ܦܲܟܿܝܼ̈ܗܵܬܼܵܐ ܗ̤ܘܲܝ̈ ܩܲܫ̈ܝܵܬܼܵܐ ܠܡܵܪܘܿܕܼܘܼܬܲܢ.</l>
                <l n="396">ܘܝܲܬܿܝܼܪ̈ܵܬܼܵܐ ܗ̤ܘܲܝ̈ ܢܝܼ̈ܚܵܬܼܵܐ ܠܥܲܛܠܘܼܬܼ ܢܲܦ̰ܫܲܢ ܀</l>
                <l n="397">:ܠ̣ܐܝܼܘ ܟܵܪ̈ܘܿܙܹܐ ܒܲܟܼܬܼܝܼ̈ܒܼܵܬܼܵܐ ܘܠܵܐ ܐ̄ܢܵܫܵ ܨܵܐܹ̇ܬܼ</l>
                <l n="398">ܘܲܬܼܚܸܒ̣ ܚܲܝܠܵܐ ܕܠܸܫܵܢܲܝ̈ܗܘܿܢ ܡ̣ܢ ܕܲܠܡܸܩܥܵܐ ܀</l>
                <l n="399">:ܫܠܸܡ̣ ܕܸܡ̈ܘܵܬܼܵܐ ܘܲܡ̈ܢܵܘܵܬܼܵܐ ܘܥܵܘ̣ܠܲܢ ܩܲܝܵܡ</l>
                <l n="400">ܘܐܵܘܦܝ̣ܘ ܚܸܙܘܸ̈ܐ ܘܐܵܦ ܓܸܠܝܵܢܹ̈ܐ ܘܗܘ̤ ܐܲܝܟ ܕܐܝܼܬܼܵܘܗܝ ܀</l>
                <l n="401">:ܩܸܛܠܲܬ̤ ܐܘܼܪܚܵܐ ܕܐܝܼܙܓܲܕܿܘܼܬܼܵܐ ܕܲܫܡܲܝܵܢܹ̈ܐ</l>
                <l n="402">ܘܠܵܐ ܦܵܫ̣ ܪܲܗܛܵܐ ܕܡܲܪܵܚܘܼܬܿܢ ܡ̣ܢ ܣܲܢ̈ܝܵܬܼܵܐ ܀</l>
                <l n="403">:ܚܲܪ̈ܫܹܐ ܒܲܠܚܘܿܕܼ ܐܸܫܬܲܕܲܪܘ ܒܐܝܼܙܓܲܕܿܘܼܬܼܵܐ</l>
                <l n="404">ܘܗܵܐ ܛܵܒܼ ܓܲܠܝܵܐ ܗ̄ܝܼ ܕܐܵܦܠܵܐ ܗܸܢ̣ܘܿܢ ܦܵܫ̣ܘ ܡ̣ܢ ܗܵܕܹܐ ܀</l>
                <l n="405">:ܛܵܒܼ ܟܵܘܸܢܘ ܠܲܢ ܐܵܦ ܫܲܬܼܝܼܩܹ̈ܐ ܟܲܕܼ ܛܵܒܼ ܚܲܪ̈ܫܝܼܢ</l>
                <l n="406">ܘܲܚܠܵܦ ܩܵܠܵܐ ܡܲܠܸܠܘ ܥܲܡܲܢ ܒܫܘܼܚܠܵܦܲܝ̈ܗܘܿܢ ܀</l>
                <l n="407">:ܫܸܡܫܵܐ ܕܲܚܸܫܟ ܡ̣ܢ ܣܲܢ̈ܝܵܬܲܢ ܛܲܫܝܼ ܢܘܼܗܪܹܗ</l>
                <l n="408">ܘܣܲܗܪܵܐ ܕܥܲܡ݂ܲܛ ܡܼܪܵܚܘܼܬܲܢ ܗܦܲܟܼ݂ܬܹܗ ܠܲܕܼܡܵܐ ܀</l>
                <l n="409">:ܒܲܪ̈ܩܹܐ ܕܐܵܘܩܸܕܼܘ ܢܘܼܪܵܐ ܕܚܸܡܢܲܢ ܫܸܓܼܪܵܬ̤ ܐܸܢܘܿܢ</l>
                <l n="410">ܘܪ̈ܲܥܡܹܐ ܕܐܲܙܝܼܥܘ ܒܩܵܠ ܓܘܼܕܵܦܲܢ ܩܢ̣ܵܘ ܬܵܘܣܲܦܬܵܐ ܀</l>
                <l n="411">:ܐܲܪܥܵܐ ܕܙܵܥܲܬ̤ ܥܵܘ̣ܠܲܢ ܝܼܩ݂ܲܪ ܥܲܠ ܟܲܬܼܦܵܬܼ̈ܗ̇</l>
                <l n="412">ܘܐܲܝܟ ܕܲܒܼܦܘܼܡܵܐ ܩܥܵܬ̤ ܐܲܟܸܿܣܬܲܢ ܒܝܲܕܼ ܢܵܘܕܵܢܵܐ ܀</l>
                <l n="413">:ܩܲܝܛܵܐ ܕܐܵܘܩܸܕܼ ܦܹܐܪܹ̈ܐ ܒܚܘܼܡܵܐ ܚܣܵܡܲܢ ܫܲܓܼܪܹܗ</l>
                <l n="414">ܘܣܲܬܼܘܵܐ ܕܐܲܓܲܪ ܒܲܩܲܪܝܼܪܘܼܬܼܵܐ ܪܸܛܢܲܢ ܡܲܬܼܚܹܗ ܀</l>
                <l n="415">:ܟܹܐܒܲܝ̈ܢ ܕܲܣܓܼܝܼܘ ܒܝܼܫܘܼܬܼ ܝܲܨܪܲܢ ܝܸܠܕܲܬ̤ ܐܸܢܘܿܢ</l>
                <l n="416">ܘܡܵܘܬܵܐ ܪܗܝܼܒܼܵܐ ܚܢܲܢ ܣܲܪܗܸܒܼܢܵܝܗܝ ܠܡܸܕܼܒܲܪ ܢܲܦ̰ܫܲܢ ܀</l>
                <l n="417">:ܥܲܡܵܐ ܕܐܲܩܪܸܒܼ ܠܘܼܩܒܲܠ ܥܲܡܵܐ ܚܢܲܢ ܕܲܚܝܼܢܵܝܗܝ</l>
                <l n="418">ܘܡܲܠܟܵܐ ܕܐܲܫܦܸܠ ܘܚܵܒܼ ܒܲܩܪܵܒܼܵܐ ܚܵܘ̈ܒܲܝܢ ܚܲܝܒܼܘܼܗܝ ܀</l>
                <l n="419">ܒܲܢ ܐܸܬܿܕܲܘܲܕܼ ܛܲܟܼܣܵܐ ܬܲܩܢܵܐ ܕܪܹܫܵܢܘܼܬܼܵܐ: </l>

                <pb ed="http://syriaca.org/bibl/1765" n="222"/>

                <l n="420">ܘܒܲܢ ܐܸܨܛܲܥܲܪ ܕܲܪܓܼܵܐ ܪܵܡ̇ܐ ܕܫܸܡ ܟܵܗܢܘܼܬܼܵܐ ܀</l>
                <l n="421">:ܒܚܸܪܚܵܘܼܬܿܢ ܥܲܠ̣ ܚܸܪܝܵܢܵܐ ܘܐܲܡܠܸܟ ܒܐܲܪܥܵܐ</l>
                <l n="422">ܘܗܵܐ ܡܸܬܼܟܲܬܿܫܝܼܢ ܟܵܗܢܹ̈ܐ ܘܡܲܠ̈ܟܹܿܐ ܚܲܕܼ ܠܘܼܩܒܲܠ ܚܲܕܼ ܀</l>
                <l n="423">:ܒܓܸܠܝܵܐ ܘܟܸܣܝܵܐ ܡܲܩܪܸܒܼ ܟܠܢܵܫ ܠܘܼܩܒܲܠ ܚܲܒܼܪܹܗ</l>
                <l n="424">ܘܠܲܝܬܿ ܫܘܼܠܵܡܵܐ ܠܬܲܟܼܬܿܘܼܫܲܝ̈ܗܘܿܢ ܠܹܠܲܝ ܐܝܼܡܵܡ ܀</l>
                <l n="425">:ܒܩܹܐܪܣܵܐ ܩܲܫܝܵܐ ܕܠܵܐ ܫܲܘܝܘܼܬܼܵܐ ܪܡܹܝܢ ܟܠ ܬܸܓܿܡܝܼ̈ܢ</l>
                <l n="426">ܘܡ̣ܢ ܟܠ ܓܲܒܿܝܼ̈ܢ ܦܲܚܹ̈ܐ ܛܡܝܼܪܹ̈ܐ ܩܕܼܵܡ ܗܲܠܵܟܹ̈ܐ ܀</l>
                <l n="427">:ܒܩܸܢܛܵܐ ܘܕܸܚܠܵܐ ܫܪܹܐ ܪܸܥܝܵܢܵܐ ܡ̣ܢ ܪܸܥܝܵܢܵܐ</l>
                <l n="428">ܘܠܲܝܬܿ ܕܲܡܗܲܝܡܸܢ ܐܵܦܠܵܐ ܕܫܲܪܝܼܪ ܚܘܼܒܹܿܗ ܒܲܐ̄ܚܪܹܝܢ ܀</l>
                <l n="429">:ܒܠܸܒܵܐ ܘܠܸܒܵܐ ܡܡܲܠܸܠ ܟܠܢܵܫ ܥܲܡ ܩܪܝܼܒܹܗ</l>
                <l n="430">ܘܩܲܢܝܼܛ ܠܸܒܵܐ ܕܕܲܡ ܠܵܐ ܫܵܠ̈ܡܵܢ ܡܸܠܹ̈ܐ ܠܠܸܒܵܐ ܀</l>
                <l n="431">:ܦܫܝܼܛ ܠܸܫܵܢܹܗ ܘܩܲܪܝܼܒܼ ܡܲܡܠܸܠܹܗ ܘܢܲܗܝܼܪ ܩܵܠܹܗ</l>
                <l n="432">ܘܲܦܬܼܝܼܠ ܠܸܒܵܐ ܘܪܲܓܿܘܼܙ ܩܵܠܹܗ ܘܚܸܫܘܿܟ ܓܵܘܢܹܗ ܀</l>
                <l n="433">:ܣܵܘܲ݁ܚ ܘܲܦܨܝܼܚ ܦܸܓܼܥܵܐ ܕܐܲܦܹ̈ܐ ܠܘܼܩܒܲܠ ܐܲܠܹ̈ܐ</l>
                <l n="434">ܘܐܲܒܼܝܼܠ ܘܲܟܼܡܝܼܪ ܝܲܨܪܵܐ ܕܲܠܓܼܵܘ ܐܲܝܟ ܕܥܲܠ ܡܝܼܬܑܼܵܐ ܀</l>
                <l n="435">:ܡܢܲܫܸܩ ܦܘܼܡ̇ܐ ܠܦܘܼܡ̇ܐ ܡܢܵܬܹܗ ܚܘܼܒܵܢܵܐܝܼܬܼ</l>
                <l n="436">ܘܗܵܘܢܵܐ ܡܥܲܡܸܩ ܛܵܡܲ݁ܪ ܦܲܚܹ̈ܐ ܚܲܪܡ̇ܢܵܐܝܼܬܼ ܀</l>
                <l n="437">:ܩܸܢܛܵܐ ܗ̄ܘ̣ ܪܲܒܵܐ ܠܡܸܪܕܵܐ ܠܘܲܥܕܵܐ ܕܲܠܡܹܐܝܢ ܚܲܝܹ̈ܐ</l>
                <l n="438">ܕܐܲܝܟ ܕܲܒܼܫܸܢܬܼܵܐ ܡܟܲܣܹܝܢ ܚܲܫܹ̈ܐ ܒܝܲܡܵܐ ܕܢܲܦ̰ܫܵܐ ܀</l>
                <l n="439">:ܡܲܢ̣ܘܼ ܡܸܫܟܲܚ ܕܢܸܚܙܘܿܩ ܒܐܘܼܪܚܵܐ ܕܡܲܠܟܿܘܼܬܼ ܪܵܘܡܵܐ</l>
                <l n="440">ܚܘܼܫܒܹ̈ܐ ܟܡܝܼܢܝܼܢ ܘܲܛܫܹܝܢ ܐܲܝܟ ܓܲܝܵܣܹ̈ܐ ܀</l>
                <l n="441">:ܫܲܦܝܼܪ ܡ̇ܕܹܝܢ ܩܪܹܝ̇ܬܹܗ ܒܝܼܫܵܐ ܠܙܲܒܼܢܵܐ ܕܲܡ̣ܛܵܢܝ</l>
                <l n="442">ܕܒܼܝܼܫ ܘܲܡܙܲܠܗܲܙ ܘܲܡܠܸܐ ܩܸܢܛܵܐ ܠܲܕܼܪܵܕܹܐ ܒܹܗ ܀</l>
                <l n="443">:ܫܲܦܝܼܪ ܝܸܗ̄ܒܹܿܬܼ ܘܵܝܵܐ ܠܲܩܢܘܿܡܝ ܒܫܘܼܪܵܝ ܡܸܠܲܝ̈</l>
                <l n="444">ܕܛܠܸ݂ܩ ܘܐܵܘܦܝܼ ܡ̇ܙܘܿܢ ܚܲܝܹ̈ܐ ܒܲܫܢܲܝ̈ ܚܲܝܹ̈ܐ ܒܲܫܢܲܝ̈ ܚܲܝܲܝ̈ ܀</l>
                <l n="445">:ܒܝܵܘܡܲܝ̈ ܫܸܠܡܲܬ̤ ܗܵܝ̇ ܕܲܟܼܬܼܝܼܒܼܵܐ ܕܐܸܒܲܕܼ ܚܲܣܝܵܐ</l>
                <l n="446">ܘܠܲܝܬܿ ܒܲܒܼܪܝܼܬܼܵܐ ܕܲܬܼܘܵܬܼ ܢܲܦ̰ܫܵܐ ܒܓܼܵܘ ܪܸܥܝܵܢܹܗ ܀</l>
                <l n="447">:ܡܹܐܡܲܪ ܐܸܡܹ̇ܪܹܬܼ ܐܵܦ ܐ̄ܢܵܐ ܘܠܵܐ ܗ̄ܘ̣ܵܐ ܡܸܣܥܲܪ ܣܸܥܵܪܬܼ</l>
                <l n="448">ܘܲܡܓܲܙܲܝ ܐ̄ܢܵܐ ܡ̣ܢ ܛܵܒܼܵܬܼ̈ܐ ܛܵܒܼ ܡ̣ܢ ܚܲܒܼܪ̈ܲܝ ܀</l>
                <l n="449">:ܝ̣̇ܥܪܵܐ ܕܚܵܘ̈ܒܹܿܐ ܡܠܹܝܢ ܚܘܼܫܵܒܲܝ̈ ܐܲܝܟ ܕܲܟܼܢܵܘ̈ܬܼܝ</l>
                <l n="450">ܘܠܲܝܬܿ ܒܹܗ ܒܪܸܥܝܵܢܝ ܦܹܐܪܵܐ ܕܗܲܢܝܼ ܠܡܵܪܹܐ ܟܲܪܡ̇ܐ ܀</l>
                <l n="451">:ܡܸܠܹ̈ܐ ܪܲܟܿܒܹܬܼ ܐܲܝܟ ܚܲܝܵܒܼܵܐ ܩܕܼܵܡ ܕܲܝܵܢܵܐ</l>
                <l n="452">ܕܕܲܡ ܢܸܬܼܪܲܟܼܢܘܼܢ ܪ̈ܲܚܡܹܐ ܒܕܝܼܢܵܐ ܠܘܵܬܼ ܚܲܝܵܒܼܘܼܬܼܝ ܀</l>
                <l n="453">:ܒܥܸܠܲܬܼ ܡܠܹ̈ܐ ܥܸܠܹ̇ܬܼ ܕܐܵܘܓܲܪ ܒܫܘܼܠܵܡ ܝܵܘܡ̇ܐ</l>
                <l n="454">ܕܲܟܼܒܲܪ ܐܸܫܘܸܐ ܠܢܸܬܼܪܵܐ ܙܥܘܿܪܵܐ ܕܦܘܼܪܥܵܢ ܐܲܓܼܪܵܐ ܀ </l>

                <pb ed="http://syriaca.org/bibl/1765" n="223"/>

                <l n="455">:ܩܵܠܵܐ ܫܸܡܥܹ̇ܬܼ ܕܗܵܝ̇ ܒܲܪܬܼ ܩܵܠܵܐ ܕܨܸܝܕܼ ܐܲܓܼܝܼܪܹ̈ܐ</l>
                <l n="456">ܘܗ̤ܝ ܚܲܦܸܛܬܲܢܝ ܕܐܵܘܓܲܪ ܠܸܫܵܢܝ ܒܦܘܼܠܚܵܢ ܡܸܠܹ̈ܐ ܀</l>
                <l n="457">:ܪܸܡܙܵܐ ܕܲܦܩ݂ܲܕܼ ܠܡܸܬܲܠ ܐܲܓܼܪܵܐ ܕܹܝܢܵܪ ܕܹܝܢܵܪ</l>
                <l n="458">ܗܘ̤ ܐܸܡ݂ܲܪ ܠܝܼ ܕܩܘܼܡ ܐܸܬܼܟܲܫܲܪ ܦܵܥܠܵܐ ܫܲܦܠܵܐ ܀</l>
                <l n="459">:ܪ̈ܲܚܡܹܐ ܕܐܲܓܼܪܘܼܗ̇ ܠܫܝܼܛܘܼܬܼ ܓܸܢܣܲܢ ܠܦܘܼܠܚܵܢ ܩܘܼܫܬܵܐ</l>
                <l n="460">ܢܲܫܘܘܿܢ ܐܵܦ ܠܝܼ ܠܦܘܼܪܥܵܢ ܐܲܓܼܪܵܐ ܕܕܹܝܢܵܪ ܚܲܝܹ̈ܐ ܀</l>
            </div>

        </body>
    </text>
</TEI>
