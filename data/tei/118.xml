<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8619">On Joseph (Memra
                    10) - <foreign xml:lang="syr">ܡܺܐܡܪܳܐ ܕܥܶܣܪܳܐ ܕܥܰܠ ܝܰܘܣܶܦ</foreign></title>
                <title xml:lang="en" level="s" ref="http://syriaca.org/work/8527">Memre on
                    Joseph</title>
                <title level="s">Digital Syriac Corpus</title>
                <author ref="http://syriaca.org/person/42">Jacob of Serugh</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person" ref="http://syriaca.org/person.xml#moez">Michael Oez</name>
                </respStmt>
            </titleStmt>
            <editionStmt>
                <edition n="0.1"/>
                <respStmt>
                    <resp>based upon</resp>
                    <name><ptr target="#sourceDesc1"/></name>
                </respStmt>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/118</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc xml:id="sourceDesc1">
                <msDesc>
                    <msIdentifier>
                        <settlement>Vatican City</settlement>
                        <repository>Vatican Library</repository>
                        <idno type="shelfmark">Syr. 117</idno>
                        <altIdentifier type="preferred">
                            <idno>Vat. sir. 117</idno>
                        </altIdentifier>
                        <altIdentifier>
                            <idno type="URI">http://syriaca.org/manuscript/2294</idno>
                        </altIdentifier>
                    </msIdentifier>
                </msDesc>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
                
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
            <creation>
                <origDate type="composition" from="0490" to="0520">Late 5th/early 6th century CE</origDate>
            </creation>
        </profileDesc>
        <revisionDesc status="UncorrectedTranscription">
             <change when="2018-05-01" who="http://syriaca.org/person.xml#jwalters">Edited source information, status, and type of text</change>
            <change when="2017-07-04" who="http://syriaca.org/person.xml#jwalters">Edited text
                structure</change>
            <change when="2017-04-23" who="http://syriaca.org/person.xml#jwalters">Created:
                file</change>

        </revisionDesc>
    </teiHeader>
    <text type="ManuscriptTranscription">
        <body>
            <div type="title">
                <ab xml:lang="syr">ܡܺܐܡܪܳܐ ܕܥܶܣܪܳܐ ܕܥܰܠ ܝܰܘܣܶܦ</ab>
            </div>
            <div type="rubric" xml:lang="syr">
                <l>ܡܺܐܡܪܳܐ ܕܥܶܣܪܳܐ ܕܥܰܠ ܝܰܘܣܶܦ</l>
                <l>ܘܥܰܠ ܐܰܒܽܘܗ̱ܝ ܘܰܐܚܰܘ̈ܗ̱ܝ ܟܰܕ ܢܚܶܬ ܠܡܶܨܪܶܝܢ</l>
            </div>
            <div type="text" xml:lang="syr">
                <l n="1">ܬܽܘܒ ܥܿܰܬܺܝܼܪܳܐ ܐܰܦܶܩ ܗܿܰܒ ܠܺܝ ܡܶܢ ܒܶܝܬ ܓܰܙܳܟ݂܇ </l>
                <l n="2">ܛܰܒ̈ܥܼܶܐ ܓܒ̈ܰܝܳܐ ܠܟܰܠܺܝܠ ܡܺܐܡܪܶܗ ܕܙܰܗܝܳܐ ܕܝܰܘܣܶܦ. </l>
                <l n="3">ܠܰܘ ܡܶܛܽܠܳܬ݂ܝ ܬܶܬܶܠ ܠܺܝ ܡܳܪܝ̱ ܐܰܝܟ ܕܫܶܐܠܬ݂ܟ݂܇ </l>
                <l n="4">ܡܶܛܽܠܳܬ݂ܗ ܬܺܐܪܰܒ ܡܶܠܰܬ݂ܝ ܕܶܐܬܢܶܐ ܫܽܘܼܦܪ̈ܰܘܗ̱ܝ. </l>
                <l n="5">ܗ݀ܰܒ ܠܺܝ ܐܶܚܬ݂ܽܘܼܡ ܡܺܐܡܪܳܐ ܕܐ̱ܪ̈ܳܙܶܐ ܕܡܰܩܶܦ ܠܺܝ ܒܶܗ.</l>
                <l n="6">ܕܰܒܟܽܠ ܥܶܠܠـ̈ܳܢ ܝܳܗܽܘܒܳܐ ܐܰܢ̱ܬ ܠܰܕܒܳܥܶܐ ܠܳܟ݂.</l>
                <l n="7">ܒܳܟ ܡܳܪܝ̱ ܗܰܠܟ݂ܬ ܐܽܘܪܚܶܗ ܕܝܰܘܣܶܦ ܒܶܝܬ ܡܶܨܪ̈ܳܝܶܐ</l>
                <l n="8">ܒܳܟ ܬܽܘܒ ܬܶܕܪܶܐ ܫܰܪܒܶܗ ܡܶܠܰܬ݂ܝ ܥܿܰܬܺܝܼܪܳܐܺܝܬ݂. </l>
                <l n="9">ܐ̱ܪ̈ܳܙܰܝܟ ܐܰܝܬܺܝ ܠܥܳܠܡܳܐ ܘܰܢܨܰܚ ܡܶܛܽܠܳܬܳܟ݂</l>
                <l n="10">ܗܰܒܠܺܝ ܩ̈ܳܠܶܐ ܬܽܘܒ ܐܶܡܰܠܶܠ ܡܶܛܽܠܳܬ݂ܗ</l>
                <l n="11">ܐ̱ܪܳܙܳܐ ܓܫܰܦ ܒܶܗ ܘܰܛܪܰܫ ܗ̱ܘܳܐ ܒܶܗ ܫܘܽܦܼܪܳܐ ܡܶܢܳܟ </l>
                <l n="12">ܘܰܠܺܐܝ ܥܳܠܡܳܐ ܕܰܢܨܽܘܪ ܫܽܘܼܦܪܶܗ ܘܠܳܐ ܐܶܣܬܰܝܿܰܟ </l>
                <l n="13">ܐܳܦܠܳܐ ܐܶܢܳܐ ܠܰܡܣܰܝܳܟ݂ܘ ܡܺܐܡܪܶܗ ܣܶܒܟܶܬ݂܇</l>
                <l n="14">ܡܿܰܢ ܓܶܝܪ ܡܶܫܟܰܚܼ ܕܰܢ݀ܟܺܝܠ ܝܰܡܳܐ ܒܫܽܘܼܥܠܶܗ ܡܶܡܬ݂ܘܡ.</l>
                <l n="15">ܟܒܰܪ ܫܽܦܺܝܪ ܗ̱ܘܳܐ ܐܶܫܠܶܐ ܡܶܢܶܗ ܘܠܳܐ ܢܶܬ݂ܡܰܠܰܠ </l>
                <l n="16">ܕܠܳܐ ܐ̱ܢܳܫ ܢ݀ܰܣܒܰܪ ܕܶܐܣܬܰܝܿܰܟ ܠܶܗ ܒܗܳܠܶܝܢ ܕܶܐܡܪܶܬ݂܇ </l>
                <l n="17">ܣ݀ܳܗܶܕ ܩܽܘܫܬܳܐ ܕܠܳܐ ܐܶܫܬܰܘܕܺܝܼܬ ܕܰܡܣܿܰܝܶܟ ܐ̱ܢܳܐ܆</l>
                <l n="18">ܘܗܳܕܳܐ ܗ̱ܝ ܡܶܠܰܬ݂ܝ ܡܶܢ ܫܽܘܼܪܳܝܳܐ ܕܠܳܐ ܣܳ݀ܦܶܩ ܐ̱ܢܳܐ܇ </l>
                <l n="19">ܠܳܐ ܓܶܝܪ ܐܺܝܬ ܗ̱ܘܳܐ ܚܰܝܠܳܐ ܠܶܫܳܢܝ ܠܰܡܡܰܠܳܠܽܘ܀</l>
                <l n="20">ܣܳܟ݂ܶܗ ܕܫܰܪܒܳܐ ܕܶܐܠܳܐ ܒܡܳܪܰܢ ܠܳܐ ܡܶܬ݂ܡܰܠܰܠ܆ </l>
                <l n="21">ܕܫܽܘܦܪ̈ܰܘܗ̱ܝ ܪܳܡܺܝܢ ܘܽܐܘܪܚܶܗ ܪܰܒܳܐ ܘܡܿܰܢ ܡܰܘܦܶܐ ܠܶܗ.</l>
                <l n="22">ܕܒܰܪ ܐܰܠܳܗܳܐ ܒܳܟܶܗ ܨܺܝܼܪ ܗ̱ܘܳܐ ܢ݀ܰܗܺܝܪܳܐܺܝܬ݂.</l>
                <l n="23">ܛܰܠܝܳܐ ܪܚܺܝܡܼܳܐ ܥܠܰܝܡܳܐ ܪܓ݂ܺܝܓ݂ܐ ܓܰܒܪܳܐ ܙܰܗܝܳܐ܇</l>
                <l n="24">ܝܰܡܳܐ ܕܡܺܐܡܪ̈ܶܐ ܕܠܳܐ ܣܳ݀ܦܩܺܝܢ ܠܶܗ ܪ̈ܶܒܽܘ ܦܽܘ̈ܡܺܝܢ.</l>
                <l n="25">ܚܳܪ ܒܰܐܠܳܗܳܐ ܘܰܡܠܳܬ ܢܰܦܫܶܗ ܢܽܘܗܪܳܐ ܡܶܢܶܗ܇</l>
                <l n="26">ܘܠܰܒܥܶܠܕܒܳܒܰܘ̈ܗ̱ܝ ܠܳܐ ܣܳ݀ܢܶܐ ܗ̱ܘܳܐ ܡܶܛܽܠܳܬ݂ܗ. </l>
                <l n="27">ܠܰܡܙܰܒܢܳܢܰܘ̈ܗ̱ܝ ܬܰܪܣܺܝܼ ܒܟܿܰܦܢܳܐ ܗ݀ܰܘ ܦܳܪܽܘܫܳܐ܇</l>
                <l n="28">ܕܢܶܗܘܶܐ ܕ݀ܳܡܶܐ ܥܰܒܕܳܐ ܠܡܳܪܶܗ ܒܟܽܠ ܐܶܣܟܺܝܡܺܝܢ</l>
                <l n="29">ܡܪܰܚܡܳܢܽܘܬ݂ܐ ܘܠܶܒܳܐ ܛܳܒܳܐ ܩܢܼܶܐ ܗ̱ܘܳܐ ܝܰܘܣܶܦ</l>
                <l n="30">ܘܠܳܐ ܝ݀ܳܕܰܥܼ ܗ̱ܘܳܐ ܕܢܶܛܽܘܪ ܐܰܟ݂ܬ݂ܳܐ ܠܰܕܣܿܳܢܶܐ ܠܶܗ.</l>
                <l n="31">ܙܿܗܼܶܐ ܗ̱ܘܳܐ ܘܰܫܦܶܐ ܘܪܳܚܿܶܡ ܫܰܝܢܳܐ ܘܰܡܠܶܐ ܚܽܘܒܳܐ܇ </l>
                <l n="32">ܘܠܳܐ ܐܺܝܬ ܗ̱ܘܳܐ ܒܳܗܿ ܒܢܰܦܫܶܗ ܐܰܬ݂ܪܳܐ ܠܪܽܘܓ݂ܳܙܳܐ ܡܶܡܬ݂ܽܘܡ.</l>
                <l n="33">ܒܠܶܒܶܗ ܢܺܝܼܚ ܗ̱ܘܳܐ ܘܡܰܟܺܝܼܟ ܝܰܘܣܶܦ ܦܳܪܽܘܫܼܳܐܺܝܬ݂܇</l>
                <l n="34">ܘܠܳܐ ܐܰܚܬ݂ܪܬܶܗ ܗܳܝ ܪܰܒܽܘܬ݂ܐ ܕܩ݀ܳܐܶܡ ܗ̱ܘܳܐ ܒܳܗܿ.</l>
                <l n="35">ܒܡܿܰܟܺܝܟ݂ܘܬ݂ܐ ܨܒܼܳܐ ܗ̱ܘܳܐ ܕܢܿܰܘܕܰܥ ܢܰܦܫܶܗ ܠܰܐܚܰܘ̈ܗ̱ܝ܆</l>
                <l n="36">ܕܠܳܐ ܢܶܣܬܰܪܕܽܘܢ ܡܶܢ ܗܿܰܘ ܪܰܘܡܳܐ ܕܥܰܙܺܝܙܽܘܼܬ݂ܶܗ.</l>
                <l n="37">ܐܶܢܳܐ ܐ̱ܢܳܐ ܝܰܘܣܶܦ ܕܰܠܡܶܨܪ̈ܳܝܶܐ ܙܰܒܶܢܬܽܘܢܳܢܝ̱܆ </l>
                <l n="38">ܠܰܘ ܕܰܢܚܿܰܣܼܶܕ ܐܶܠܳܐ ܕܢܰ݀ܥܰܗܶܕ ܘܰܕܢܶܫܬܰܪܰܪ</l>
                <l n="39">ܠܟܽܠܢܳܫ ܐܰܦܶܩܼ ܕܰܩܕܳܡ ܐ̱ܢܳܫ̈ܳܐ ܠܳܐ ܢܶܬܦܿܰܪܣܽܘܢ܆</l>
                <l n="40">ܘܰܠܚܿܰܫ ܡܿܰܠܶܠܼ ܒܶܝܬ ܠܶܗ ܘܰܠܗܽܘܢ ܪܰܟܺܝܟ݂ܐܺܝܬ݂.</l>
                <l n="41">ܫܿܰܦܺܝܪ ܗ̱ܘܳܐ ܠܶܗ ܟܰܕ ܝܳܗܿܶܒ ܗ̱ܘܳܐ ܢܰܚ̈ܬܶܐ ܠܰܐܚܰܘ̈ܗ̱ܝ܆</l>
                <l n="42">ܕܢܶܦܪܽܘܥ ܛܳܒܬ݂ܳܐ ܚܠܳܦ ܗܳܝ ܒܺܝܫܬܳܐ ܕܰܣܼܥܰܪܘ ܗ̱ܘܰܘ ܠܶܗ.</l>
                <l n="43">ܚܠܳܦ ܟܽܘܼܬܺܝܢܶܗ ܕܰܐܫܠܰܚܼܘ ܡܶܢܶܗ ܘܫ݀ܰܒܩܽܘܼܗ̱ܝ ܥܿܰܪܛܶܠ܆</l>
                <l n="44">ܙܰܘܓ̈ܶܐ ܕܢܰܚ̈ܬܶܐ ܠܟܽܠܗܽܘܢ ܝܰܗ̱ܒ ܗ̱ܘܳܐ ܕܢܰ݀ܠܒܶܫ ܐܶܢܽܘܢ.</l>
                <l n="45">ܗܳܢܰܘ ܣܳܟ݂ܶܗ ܕܗܰܘ ܝܽܘܠܦܳܢܳܐ ܕܒܶܝܬ ܐܰܠܳܗܳܐ܇ </l>
                <l n="46">ܕܰܚܠܳܦ ܒܺܝܫܼܬܳܐ ܬܶܦܼܪܽܘܥ ܛܳܒܬ݂ܐ ܠܰܕܣܿܳܢܶܐ ܠܳܟ݂. </l>
                <l n="47">ܒܚܽܘܪܒܳܐ ܠܝܰܘܣܶܦ ܥܰܒܼܕܽܘܗ̱ܝ ܐܰܚܰܘ̈ܗ̱ܝ ܥܰܪܛܶܠܳܝܳܐ܇ </l>
                <l n="48">ܘܡܳܐܢ̈ܶܐ ܪ̈ܓ݂ܺܝܓܼ݂ܶܐ ܒܫܰܝܢܳܐ ܐܰܦܶܩܼ ܘܰܐܠܒܼܶܫ ܐܶܢܽܘܢ. </l>
                <l n="49">ܠܰܘ ܠܳܐ ܣܢܳܐ ܗ̱ܘܳܐ ܠܣ̈ܳܢܰܐܗܘ̱ܝ ܒܰܠܚܽܘܕ ܗܰܘ ܫܰܦܺܝܪܳܐ</l>
                <l n="50">ܐܶܠܳܐ ܪܚܼܶܡ ܗ̱ܘܳܐ ܐܶܢܽܘܢ ܘܡܶܪܚܰܡ ܐܰܝܟ ܕܰܟܬ݂ܝܒܼܳܐ. </l>
                <l n="51">ܒܢܰܚ̈ܬܶܐ ܘܕܳܫ̈ܢܶܐ ܘܰܒܡܰܘܗ̈ܒܳܬ݂ܐ ܝܿܰܩܺܝܪ̈ܳܬ݂ܐ܇</l>
                <l n="52">ܙܰܘܿܶܕ ܐܶܢܽܘܢ ܐܰܝܟ ܕܰܠܥܳܒܕ̈ܰܝ ܫܿܰܦܺܝܪ̈ܳܬ݂ܐ. </l>
                <l n="53">ܡܶܛܽܠܳܬ݂ܟܽܘܢ ܫܰܕܪܰܢܝ ܡܳܪܝܳܐ ܠܒܶܝܬ ܡܼܶܨܪ̈ܳܝܶܐ܇ </l>
                <l n="54">ܐܶܡܰܪ ܗ̱ܘܳܐ ܠܗܽܘܢ ܕܢܼܶܛܪܽܘܕ ܡܶܢܗܽܘܢ ܒܶܗܬܰܬ݀ ܐܰܦ̈ܶܐ܀</l>
                <l n="55">ܕܰܢܚܼܽܘܪܽܘܢ ܒܶܗ ܟܰܕ ܠܳܐ ܒܳܗܬܺܝܢ ܥܰܠ ܕܰܐܣܟܶܠܼܘ ܒܶܗ܇ </l>
                <l n="56">ܐܰܪܚܼܶܩ ܐܶܢܽܘܢ ܡܶܢ ܣܽܘܥܪܳܢܳܐ ܒܺܝܫܳܐ ܕܰܥܒܼܰܕܘ</l>
                <l n="57">ܝܰܗܒܳܗܿ ܠܡܳܪܝܳܐ ܟܽܠܳܗ̇ ܐܽܘܪܚܳܐ ܕܗܽܘ ܠܰܡ ܫܰܕܪܰܢܝ̱ </l>
                <l n="58">ܕܰܢܠܰܒܶܒ ܗ̱ܘܳܐ ܠܰܡܙܰܒ̈ܢܳܢܰܘܗ̱ܝ ܐܰܝܟ ܚܰܟܺܝܡܳܐ.</l>
                <l n="59">ܕܰܐܚ̈ܰܘܗ̱ܝ ܙܰܒܿܢܽܘܼܗ̱ܝ ܘܡܳܪܝܳܐ ܫܿܰܕܪܶܗ ܐܰܝܟܰܢ ܕܶܐܡܼܰܪ܇ </l>
                <l n="60">ܬܰܪ̈ܬܰܝܗܶܝܢ ܓܶܝܪ ܫܰܪ̈ܺܝܪܳܢ ܗܘ̈ܰܝ ܘܶܐܡܼܰܪ ܐܶܢܶܝܢ.</l>
                <l n="61">ܐܶܢܳܐ ܐ̱ܢܳܐ ܝܰܘܣܶܦ ܕܰܠܡܶܨܪ̈ܳܝܶܐ ܙܰܒܶܢܬܽܘܢܳܢܝ̱.</l>
                <l n="62">ܘܡܳܪܝܳܐ ܫܰܕܪܰܢܝ ܡܶܛܽܠܳܬ݂ܟ݂ܽܘܢ ܐܶܬܰܪܣܺܝܟ݂ܽܘܢ.</l>
                <l n="63">ܘܗܳܟ݂ܰܢ ܐܺܝܬ݂ܝܗ̇ ܕܡܳܪܝܳܐ ܫܰܕܪܶܗ ܫܰܪܺܝܪܳܐܺܝܬ݂܇</l>
                <l n="64">ܘܬܽܘܒ ܗܳܟ݂ܰܢ ܗܺܝ ܕܗܶܢܽܘܢ ܙܰܒܢܽܘܼܗ̱ܝ ܡܰܪܳܚܼܳܐܺܝܬ݂. </l>
                <l n="65">ܘܠܳܐ ܠܗܳܝ ܕܺܝܠܗܽܘܢ ܩܰܪܺܝܒ ܡܳܪܝܳܐ ܟܰܕ ܙܰܒܢܽܘܗ̱ܝ ܗ̱ܘܰܘ܇</l>
                <l n="66">ܐܳܦܠܳܐ ܕܫܰܕܪܶܗ ܡܳܪܝܳܐ ܪܓܺܫܼܺܝܢ ܐܰܘ ܩܰܪܺܝܒܺܝܢ. </l>
                <l n="67">ܗܶܢܽܘܢ ܒܺܝܫܼܬܳܐ ܘܡܳܪܝܳܐ ܛܳܒܬ݂ܐ ܣܥܰܪܘ ܨܶܝܼܕ ܝܰܘܣܶܦ ܆</l>
                <l n="68">ܘܰܚܕܳܐ ܗ̱ܝ ܐܽܘܪܚܳܐ ܘܠܳܐ ܚܠܺܝ̈ܛܳܢ ܒܳܗܿ ܗܳܕܶܐ ܥܰܡ ܗܳܝ</l>
                <l n="69">ܙܰܒܢܽܘܗ̱ܝ ܘܶܐܙܰܠ ܘܰܠܗܳܝ ܕܶܐܙܰܠ ܠܳܐ ܩܰܪܺܝܒܺܝܢ </l>
                <l n="70">ܐܶܠܳܐ ܕܙܰܒܢܽܘܗ̱ܝ ܗܶܢܼܽܘܢ ܒܰܠܚܽܘܕ ܥܰܘܳܠܳܐܺܝܼܬ݂. </l>
                <l n="71">ܐܶܙܰܠ ܕܶܐܙܕܰܒܼܰܢ ܘܠܰܘ ܡܶܛܽܠܗܳܝ ܕܶܐܙܕܰܒܼܰܢ ܗ̱ܘܳܐ:</l>
                <l n="72">ܐܶܠܳܐ ܕܢܺܐܙܰܠ ܢܶܦܠܰܬ ܐܽܘܪܚܳܐ ܡܶܢ ܐܰܠܳܗܳܐ.</l>
                <l n="73">ܗܶܢܽܘܢ ܙܒܰܢܽܘܗ̱ܝ ܘܒܡܶܐܙܰܠܬܶܗ ܠܳܐ ܪܓܺܝܫܼܺܝܢ ܗ̱ܘܰܘ܆</l>
                <l n="74">ܡܳܪܝܳܐ ܫܿܰܕܪܶܗܼ ܘܠܰܘ ܗܽܘܼ ܙܰܒܢܼܶܗ ܟܰܕ ܐܶܙܕܰܒܼܰܢ. </l>
                <l n="75">ܒܶܠܥܳܕ ܡܳܪܝܳܐ ܡܙܰܒܢܺܝܢ ܗ̱ܘܰܘ ܠܶܗ ܟܰܕ ܠܳܐ ܩܰܪܺܝܒ܆</l>
                <l n="76">ܘܒܶܠܥܳܕܰܝܗܽܘܢ ܫܰܕܪܶܗ ܡܳܪܝܳܐ ܘܠܳܐ ܩܰܪܺܝܒܺܝܢ. </l>
                <l n="77">ܠܰܘ ܫ̈ܰܘܬܳܦܶܐ ܐܺܝܬ݂ܰܝܗܽܘܢ ܓܶܝܪ ܡܳܪܝܳܐ ܘܗܶܢܽܘܢ܆</l>
                <l n="78">ܕܢܺܐܡܰܪ ܕܰܣܼܥܰܪ ܚܰܕ ܣܽܘܥܪܳܢܳܐ ܒܶܝܬ ܠܶܗ ܘܰܠܗܽܘܢ. </l>
                <l n="79">ܗܶܢܽܘܢ ܙܰܒܶܢܼܘ ܘܡܳܪܝܳܐ ܫܰܕܰܪ ܐܰܝܟ ܕܰܟܬ݂ܝܒܳܐ܇ </l>
                <l n="80">ܠܗܽܘܢ ܥܶܕܠܳܝܳܐ ܘܫܽܘܒܚܳܐ ܠܡܳܪܝܳܐ ܕܰܐܬܩܼܶܢ ܐܽܘܪܚܶܗ.</l>
                <l n="81">ܡܶܛܽܠܳܬ݂ܟ݂ܘܢ ܫܰܕܪܰܢܝ̱ ܡܳܪܝܳܐ ܐܶܬܰܪܣܺܝܟ݂ܘܢ܆</l>
                <l n="82">ܙܶܠܼܘ ܚܰܘܼܰܘ ܠܶܗ ܠܣܳܒܳܐ ܝܰܥܩܽܘܒ ܢܺܐܬ݂ܐ ܢܶܚܙܼܶܝܢܝ̱.</l>
                <l n="83">ܙܶܠܼܘ̱ ܘܶܐܡܰܪܼ ܠܶܗ ܐܰܥܒܼܰܪ ܐܰܒܠܳܟ ܟܺܐܢܳܐ ܪܰܒܳܐ܇ </l>
                <l n="84">ܕܰܒܪܳܟ ܚܰܝܼܽ ܗ̱ܘ ܘܚܳܐܰܪ ܢܶܚܼܙܶܝܟ ܫܰܪܺܝܪܳܐܺܝܬ݂. </l>
                <l n="85">ܣܰܪܗܼܶܒܘ̱ ܘܰܚܙܽܘܩܼܘ̱ ܘܰܐܘܒܶܠܼܘ̱ ܛܶܒܳܐ ܕܰܡܠܼܶܐ ܫܰܝܢܳܐ܇ </l>
                <l n="86">ܕܰܡܨܶܐ ܕܢܶܛܪܽܘܕ ܐܶܒܠܳܐ ܕܢܽܘܓ݂ܪܳܐ ܡܶܢ ܝܰܩܺܝܪܳܐ. </l>
                <l n="87">ܐܰܩܶܠܼܘ̱ ܪܶܗܼܛܳܐ ܥܰܠ ܣܰܒܪ̈ܳܬ݂ܐ ܫܰܦܺܝܪ̈ܳܬ݂ܐ܇ </l>
                <l n="88">ܨܶܝܕ ܗܰܘ ܟܺܐܢܳܐ ܕܰܠܒܽܘܼܝܳܐܳܐ ܪܰܒܳܐ ܫܳܘܶܐ܀</l>
                <l n="89">ܫ̈ܢܰܝܳܐ ܚܰܡܶܫ ܩܰܝܳܡ ܟܰܦܢܳܐ ܒܰܐܪܥܳܐ ܟܽܠܳܗ̇܆ </l>
                <l n="90">ܕܠܳܐ ܐ̱ܢܳܫ ܙܳܪܰܥ ܐܶܦܠܳܐ ܚܳܨܶܕ ܐܰܝܟ ܕܶܐܬ݂ܓܰܙܪܰܬ݂܇ </l>
                <l n="91">ܙܰܘܶܕ ܐܶܢܽܘܢ ܝܰܘܣܶܦ ܠܰܐܚ̈ܰܘܗ̱ܝ ܐܰܝܟ ܕܶܐܡܰܪܢܰܢ܇ </l>
                <l n="92">ܘܫܰܕܰܪ ܐܶܢܽܘܢ ܢ݀ܰܝܬܽܘܢ ܠܰܐܒܽܘܗ̱ܝ ܐܰܝܟ ܕܰܫܼܡܰܥܬܽܘܢ. </l>
                <l n="93">ܦܰܩܶܕ ܐܶܢܽܘܢ ܐܰܝܟ ܚܰܟܺܝܡܳܐ ܘܪܳܚܶܡ ܫܰܝܢܳܐ܇ </l>
                <l n="94">ܕܠܳܐ ܠܰܡ ܬܶܨܽܘܢ ܒܽܐܘܪܚܳܐ ܐܰܢ̱ܬܽܘܢ ܟܰܕ ܪܳܕܶܝܢ ܐܰܢ̱ܬܽܘܢ. </l>
                <l n="95">ܕܠܳܐ ܢܶܬ݂ܥܰܕܠܽܘܢ ܗܳܢܳܐ ܒܗܳܢܳܐ ܥܰܠ ܣܽܘܼܥܪܳܢܶܗ܇ </l>
                <l n="96">ܘܬܶܦܶܠܝ ܚܰܪܒܳܐ ܒܰܝܢܳܬ ܐܰܚ̈ܶܐ ܡܶܛܽܠܳܬ݂ܗ. </l>
                <l n="97">ܘܪܽܘܒܶܝܠ ܢܺܐܡܰܪ ܕܡܶܛܽܠ ܡܳܢܳܐ ܙܰܒܶܢܬܽܘܢܳܝܗ̱ܝ</l>
                <l n="98">ܘܢܶܬ݂ܢܶܐ ܐ̱ܚܪܺܢܳܐ ܕܶܐܡܿܪܶܬ ܐܢܿܳܐ: ܕܠܳܐ ܢܶܙܕܰܒܰܢ.</l>
                <l n="99">ܘܚܰܕ ܬܽܘܒ ܢܺܐܡܰܪ ܕܗܳܐ ܛܰܝܒܽܘܬ݂ܐ ܗ̱ܝ ܕܰܥܒܰܕܢܰܢ ܒܶܗ</l>
                <l n="100">ܘܬܶܣܓ݂ܐ ܗܶܪܬܳܐ ܘܰܠܡܰܨܽܘܬ݂ܳܐ ܐܰܬ݂ܪܳܐ ܢܶܗܘܶܐ. </l>
                <l n="101">ܘܽܐܘܪܚܳܐ ܕܡܰܠܝܳܐ ܫܰܝܢܳܐ ܘܣܰܒܥܳܐ ܛܶܒܳܐ ܛܳܒܳܐ. </l>
                <l n="102">ܬܶܗܘܶܐ ܪܳܕܝܳܐ ܒܕܺܝܢܳܐ ܘܗܶܪܬܳܐ ܘܰܒܚܶܪܝܳܢܳܐ. </l>
                <l n="103">ܡܶܛܽܠ ܗܳܢܳܐ ܕܠܳܐ ܢܶܨܽܘܢ ܗ̱ܘܰܘ ܦܰܩܰܕ ܐܶܢܽܘܢ܆ </l>
                <l n="104">ܕܢܶܗܘܽܘܢ ܥܳܗܕܺܝܢ ܡܶܠܬ݂ܗ ܘܫ݀ܳܠܶܝܢ ܡܶܢ ܚܶܪܝܳܢܳܐ.</l>
                <l n="105">ܝܰܗ̱ܒ ܥܶܓ̈ܠܳܬ݂ܐ ܠܗܳܝ ܝܺܩܰܪܬ݂ܐ ܕܰܒܒ̈ܳܬܰܝܗܽܘܢ. </l>
                <l n="106">ܐܳܦ ܬܽܘܪܣܳܝܳܐ ܠܟܽܠܳܗ̇ ܐܽܘܪܚܳܐ ܕܒܳܗܿ ܐܳܬ݂ܝܢ ܗ̱ܘܰܘ.</l>
                <l n="107">ܛܥܶܢܘ̱ ܗ̱ܘܰܘ ܡܶܢܶܗ ܙܘ̈ܳܕܶܐ ܘܛܽܘ̈ܒܶܐ ܘܡܶܠܟ̈ܶܐ ܛܳܒ̈ܶܐ܇</l>
                <l n="108">ܘܰܠܒܰܟܼܘ ܐܽܘܪܚܳܐ ܒܫܰܝܢܳܐ ܪܰܒܳܐ ܟܰܦܢ̈ܶܐ ܕܰܣܒܰܥܼܘ.</l>
                <l n="109">ܡܛܰܘ ܨܶܝܕ ܝܰܥܩܽܘܒ ܘܰܚܦܺܝܛܺܝܢ ܗ̱ܘܰܘ ܥܰܠ ܣܰܒܪ̈ܳܬ݂ܐ܇ </l>
                <l n="110">ܕܰܐܝܢܳܐ ܢܶܩܕܽܘܡ ܢܰܝܬܶܐ ܛܶܒܳܐ ܕܫܰܦܺܝܪ̈ܳܬ݂ܐ.</l>
                <l n="111">ܥܰܠܘ ܨܶܝܼܕ ܣܳܒܳܐ ܟܰܕ ܚܳܕܶܝܢ ܗ̱ܘܰܘ ܘܰܦܨܺܝܚܼܺܝܢ ܗ̱ܘܰܘ܆</l>
                <l n="112">ܘܶܐܡܼܰܪܘ̱ ܗ̱ܘܰܘ ܠܶܗ ܕܩܰܝܳܡ ܝܰܘܣܶܦ ܫܰܪܺܝܪܳܐܺܝܬ݂</l>
                <l n="113">ܘܡܶܢ ܪܰܒܽܘܬ݂ܗܿ ܕܡܶܠܬ݂ܐ ܐܰܗܡܼܺܝ ܘܠܳܐ ܐܰܫܼܰܪ ܗ̱ܘܳܐ:</l>
                <l n="114">ܘܰܕܣܰܓܺܝ ܗ̱ܘܳܐ ܛܶܒܳܐ ܡܶܢܶܗ ܫܳܛܶܗ ܘܰܫܠܺܝܼ </l>
                <l n="115">ܘܟܰܕ ܚܰܘܺܝܼܘ ܠܶܗ ܙܘ̈ܳܕܶܐ ܘܢܰܚ̈ܬܶܐ ܘܟܽܠܡܳܐ ܕܰܐ݀ܝܬܺܝܼܘ</l>
                <l n="116">ܥܒ̈ܳܕܶܐ ܘܡ̈ܶܠܶܐ ܥܨܰܐܘܽܘܗ̱ܝ ܢܰܫܰܪ ܛܶܒܼܳܐ ܕܰܫܡܰܥܼ. </l>
                <l n="117">ܟܺܐܒܳܐܼ ܕܢܰܦܫܶܗ ܐܰܝܟ ܫܽܘܚܢܼܳܐ ܗ̱ܘܳܐ ܡܶܛܽܠ ܝܰܘܣܶܦ܆</l>
                <l n="118">ܘܥܰܠܘ̱ ܗ̱ܘܰܘ ܥܰܨܒܽܘܼܗ̱ܝ ܒܫܳܡܽܘ̈ܥܳܬ݂ܐ ܫܰܦܺܝܪ̈ܳܬ݂ܐ.</l>
                <l n="119">ܘܥܰܠ ܕܰܩܫܼܶܐ ܗ̱ܘܳܐ ܥܨܿܳܒܳܐ ܩܰܕܡܳܐ ܠܳܐ ܩܰܒܶܠ ܗ̱ܘܳܐ:</l>
                <l n="120">ܘܬܰ݀ܟܒܽܘܼܗ̱ܝ ܛܶܒܼ̈ܶܐ ܐܰܝܟ ܥܶܩܳܪ̈ܶܐ ܘܶܐܬܰܐܣܺܝܼ ܗ̱ܘܳܐ. </l>
                <l n="121">ܚܼܙܳܐ ܥܶܓ̈ܠܳܬ݂ܳܐ ܘܙܰܘܓ݂ܳܐ ܪܰܒܳܐ ܕܫܰܕܰܪ ܝܰܘܣܶܦ܆</l>
                <l n="122">ܘܶܐܬܬܢܺܝܼܚܰܬ݀ ܗܘܳܬ݀ ܪܽܘܚܶܗ ܕܰܣܒܳܐ ܘܰܐܫܰܪ ܐܶܢܽܘܢ. </l>
                <l n="123">ܘܫܰܪܺܝ ܛܳܪܶܕ ܥܳܩܬ݂ܐ ܡܶܢܶܗ ܘܡܶܬ݂ܒܰܝܰܐܐ ܗ̱ܘܳܐ܇</l>
                <l n="124">ܘܡܰܥܒܰܪ ܐܶܒܠܶܗ ܒܫܰܡܥܶܗ ܕܝܰܘܣܶܦ ܕܶܐܬ݂ܐ ܠܶܐܕܢܰܘ̈ܗ̱ܝ</l>
                <l n="125">ܪܰܒܳܐ ܗ̱ܝ ܠܰܡ ܠܺܝ ܕܚܰܝܽ ܗ̱ܘ ܝܰܘܣܶܦ ܐܺܙܰܠ ܐܶܚܿܙܶܝܘܗ̱ܝ܆</l>
                <l n="126">ܥܰܕܠܳܐ ܐܶܡܽܘܬ ܐܶܬ݂ܒܰܝܰܐܐ ܒܶܗ ܘܟܶܢ ܦܳܛܰܪ ܐ̱ܢܳܐ.</l>
                <l n="127">ܐܶܣܬܰܪܗܰܒ ܗ̱ܘܳܐ ܕܢܺܐܙܰܠ ܝܰܥܩܽܘܒ ܨܶܝܕ ܚܰܒܺܝܒܶܗ܇</l>
                <l n="128">ܘܰܕܒܰܪ ܛܽܘܗܡܶܗ ܘܰܠܒܰܟ ܐܽܘܪܚܳܐ ܠܒܶܝܬ ܡܶܨܪ̈ܳܝܶܐ.</l>
                <l n="129">ܚܽܘܒܶܗ ܕܝܰܘܣܶܦ ܩܳܪܶܐ ܗ̱ܘܳܐ ܠܶܗ ܡܶܢ ܓ݂ܰܘ ܡܶܨܪܶܝܢ܇ </l>
                <l n="130">ܕܬܳܐ ܠܳܟ ܣܳܒܳܐ ܚܕܺܝ ܒܰܪܚܽܘܡܳܟ ܘܶܐܬ݂ܒܰܝܰܐܐ ܒܶܗ.</l>
                <l n="131">ܩܰܠܺܝܼܠܳܐ ܗܘܳܬ ܐܽܘܪܚܶܗ ܕܝܰܥܩܽܘܒ ܕܰܠܓ݂ܰܘ ܡܶܨܪܶܝܢ܇</l>
                <l n="132">ܕܰܐܟܒܰܪ ܐܳܦܠܳܐ ܒܟ݂ܽܠܶܗ ܥܳܠܡܳܐ ܗܘܳܬ ܐܰܟ݂ܘܳܬ݂ܗܿ.</l>
                <l n="133">ܒܳܬ݂ܪܶܗ ܟܰܦܢܳܐ ܘܰܓܙܳܪ ܕܺܝܢܼܳܐ ܕܒܶܝܬ ܐܰܒܪܳܗܳܡ܇ </l>
                <l n="134">ܩܕܳܡܰܘܗ̱ܝ ܣܰܒܥܳܐ ܘܚܽܘܒܼܳܐ ܕܰܒܪܶܗ ܕܰܡܓܰܪܶܓ ܠܶܗ܀</l>
                <l n="135">ܐܰܝܢܳܐ ܕܨ݀ܰܠܝܳܐ ܐܶܕܢܶܗ ܒܚܽܘܒܳܐ ܨܶܝܕ ܝܽܘܠܦܳܢܳܐ:</l>
                <l n="136">ܡܶܫܟܰܚ ܝܳܬ݂ܰܪ ܡܶܢ ܟܰܣܝ̈ܳܬ݂ܐ ܕܰܛܡܺܝܪ̈ܳܢ ܒܶܗ. </l>
                <l n="137">ܡܰܠܝܳܐ ܢܰܦܫܳܐ ܬܶܗܼܪܳܐ ܡܶܢܶܗ ܠܡܶܣܬܰܟܳܠܽܘ܆</l>
                <l n="138">ܕܰܟܡܳܐ ܪܳܡܺܝܼܢ ܟܽܠܗܽܘܢ ܕܺܝܢ̈ܝܶܗ ܕܰܐܠܳܗܽܘܬ݂ܐ. </l>
                <l n="139">ܗܳܪܟܳܐ ܫܶܡܥܳܐ ܬܽܘܒ ܝܰܬܺܝܪܳܐ ܒܳܥܝܳܐ ܡܶܠܰܬ݂ܝ܆</l>
                <l n="140">ܘܚܽܘܒܳܐ ܕܢܰܦܫܳܐ ܕܗܽܘܼ ܢܶܦܬܰܚܼ ܠܶܗ ܬܰܪ̈ܥܶܐ ܬܶܥܽܘܼܠܝ. </l>
                <l n="141">ܡܳܪܝܳܐ ܓܙܰܪ ܗ̱ܘܳܐ ܕܺܝܢܼܳܐ ܟܺܐܢܳܐ ܥܰܠ ܐܰܒܪܳܗܳܡ:</l>
                <l n="142">ܕܢܶܫܬܰܥܿܒܰܕ ܗ̱ܘܳܐ ܘܢܶܦܠܽܘܼܚ ܙܰܪܥܶܗ ܒܶܝܬ ܢܽܘܟ݂ܪ̈ܳܝܶܐ. </l>
                <l n="143">ܐܶܡܼܰܪ ܠܶܗ ܡܳܪܝܳܐ ܕܙܰܪܥܳܟ ܐܰܒܪܳܡ ܝܳܪܶܬ ܐܰܪܥܳܐ܇</l>
                <l n="144">ܘܥܰܠ ܕܶܐܡܼܰܪ ܗܽܘ ܕܰܒܡܽܘܢ ܐܶܕܰܥ ܒܽܘܨܳܪܳܐ ܗ̱ܘܳܐ. </l>
                <l n="145">ܘܶܐܡܰܪ ܗ̱ܘܳܐ ܠܶܗ ܡܳܪܝܳܐ ܕܢܰܝܿܬܶܐ ܕܶܒܚܼ̈ܶܐ ܬܽܘ̈ܠܬܶܐ</l>
                <l n="146">ܕܰܒܩܽܘܪܒܳܢ̈ܶܐ ܢܚܰܘܶܐ ܗ̱ܘܳܐ ܠܶܗ ܠܰܥܬܺܝܕ̈ܳܬ݂ܐ. </l>
                <l n="147">ܘܰܦܩܼܰܕ ܗ̱ܘܳܐ ܠܶܗ ܕܰܠܗܰܕܳܡ̈ܶܐ ܢܦܰܠܶܓ ܐܶܢܽܘܢ܆</l>
                <l n="148">ܕܰܒܡܶܢܝܳܢܳܐ ܕܦܰܠܓ̈ܶܐ ܢ݀ܰܠܦܶܗ ܫܰܒ̈ܛܶܐ ܕܰܒܢ̈ܰܘܗ̱ܝ. </l>
                <l n="149">ܘܩܰܪܶܒ ܐܰܒܪܳܡ ܐܰܝܟ ܕܶܐܬ݂ܦܰܩܰܕ ܡܶܢ ܐܰܠܳܗܳܐ܇</l>
                <l n="150">ܥܶܙܳܐ ܘܕܶܟܪܳܐ ܘܬܰܘܪܳܐ ܬܽܘܠܬܳܐ ܘܦܰܠܶܓ ܐܶܢܽܘܢ. </l>
                <l n="151">ܘܣܳܡ ܗܰܕܳܡܳܐ ܠܽܘܩܒܰܠ ܚܰܒܪܶܗ ܐܰܝܟ ܕܶܐܡܰܪ ܠܶܗ܆</l>
                <l n="152">ܘܰܣܼܕܰܪ ܒܰܐܪܥܳܐ ܬܪ̈ܶܥܣܰܪ ܦܶܠܓ̈ܶܐ ܐܰܝܟ ܕܰܒܐ̱ܪܳܙܳܐ. </l>
                <l n="153">ܒܶܗ ܒܩܽܘܪܒܳܢܳܐ ܪܫܰܡ ܗ̱ܘܳܐ ܫ̈ܰܒܛܶܐ ܘܡܶܢܝܳܢܰܝ̈ܗܽܘܢ܆</l>
                <l n="154">ܘܰܒܠܶܘ̈ܳܝܶܐ ܨܳܪ ܦܳܪܰܚܬ݂ܐ ܕܰܕܠܳܐ ܨܶܦܬ݂ܳܐ ܗ̱ܝ. </l>
                <l n="155">ܘܢܶܚܼܬܰܬ݀ ܛܰܝܪܳܐ ܥܰܠ ܗܰܕܳܡ̈ܶܐ ܘܡܰܟܶܫ ܗ̱ܘܳܐ ܠܳܗ̇܆</l>
                <l n="156">ܕܒܳܗܿ ܢܶܨܽܘܪ ܗ̱ܘܳܐ ܡܰܠܟ̈ܶܐ ܕܥܰܡܡ̈ܶܐ ܕܰܟܪ̈ܺܝܟ̣ܺܝܢ ܠܶܗ.</l>
                <l n="157">ܕܰܢܚܰܘܶܐ ܗ̱ܘܳܐ ܕܰܫܡܶܗ ܢܳܛܰܪ ܠܟ݂ܽܠܶܗ ܙܰܪܥܶܗ:</l>
                <l n="158">ܘܰܐܝܟ ܕܠܰܛܰܝܪܳܐ ܛܳܪܰܕ ܡܶܢܗܽܘܢ ܚܰܝ̈ܠܰܘܳܬ݂ܐ܀</l>
                <l n="159">ܘܟܰܕ ܓܶܠܝܳܢܳܐ ܕܰܥܬܺܝ̈ܕܳܬ݂ܐ ܕܢܰܚ ܠܰܐܒܪܳܗܳܡ܇</l>
                <l n="160">ܐܶܬܳܬ݀ ܟܺܐܢܽܘܬ݂ܐ ܬܶܓܙܽܘܪܝ ܕܺܝܢܳܐ ܥܰܠ ܒܽܘܼܨܳܪܶܗ.</l>
                <l n="161">ܘܬܰܩܠܳܗ̇ ܟܺܐܢܳܐ ܠܗܳܝ ܕܶܐܡܰܪ ܗ̱ܘܳܐ ܕܰܒܡܽܘܢ ܐܶܕܰܥ܆</l>
                <l n="162">ܘܰܓܙܼܰܪ ܗ̱ܘܳܐ ܥܠܰܘܗ̱ܝ ܕܰܐܪܒܰܥܡܳܐܐ ܫܢܺܝ̈ܢ ܢܶܗܘܶܐ ܥܰܒܕܳܐ. </l>
                <l n="163">ܒܚܰܕ ܚܽܘܫܳܒܳܐ ܕܛܰܪ ܥܰܠ ܢܰܦܫܶܗ ܕܢܰܫܿܰܐܶܠ ܗ̱ܘܳܐ܇ </l>
                <l n="164">ܫܢܰܝ̈ܳܐ ܗܳܠܶܝܢ ܟܽܠܗܶܝܢ ܣܳܡܶܗ ܬܚܶܝܬ ܫܽܘܼܥܒܳܕܳܐ</l>
                <l n="165">ܥܰܠ ܕܶܐܬܚܰܫܰܒ ܕܰܢܫܰܐܶܠ ܗ̱ܘܳܐ ܕܰܐܝܿܟܰܢ ܝܳܪܶܬ݂܇</l>
                <l n="166">ܠܝܳܪ̈ܬܰܘܗ̱ܝ ܫܰܥܒܶܕ ܒܶܝܬ ܢܽܘܟܪ̈ܳܝܶܐ ܫܢ̈ܰܝܳܐ ܕܰܓܙܰܪ.</l>
                <l n="167">ܠܚܰܕ ܚܽܘܫܳܒܳܐ ܐܰܪܒܰܥܡܳܐܐ ܫܢܺܝ̈ܢ ܣܼܳܡ ܕܰܝܳܢܳܐ܇ </l>
                <l n="168">ܘܰܬܩܰܠ ܘܰܓܼܙܰܪ ܘܰܦܣܰܩ ܕܺܝܢܼܳܐ ܒܰܬܪܺܝܼܨܽܘܬ݂ܐ. </l>
                <l n="169">ܕܰܚܠܳܦ ܛܰܘܪܳܐ ܙܥܽܘܪܳܐ ܕܰܠܒܰܟ ܗܰܘ ܚܽܘܫܼܳܒܳܐ܇ </l>
                <l n="170">ܫܢ̈ܰܝܳܐ ܗܳܠܶܝܢ ܢܶܗܘܶܐ ܡܫܰܥܒܰܕ ܙܰܪܥܶܗ ܕܰܐܒܪܳܡ. </l>
                <l n="171">ܕܰܢܙܺܝܥ ܐ̱ܢܳܫ̈ܳܐ ܕܠܳܐ ܢܶܬ݂ܦܰܠܓ݂ܘܢ ܥܰܠ ܡܽܘ̈ܠܟܳܢܰܘܗ̱ܝ܆</l>
                <l n="172">ܕܥܰܠ ܡܽܘܢ ܕܳܐܡܰܪ ܠܳܐ ܢܫܰܐܶܠ ܐ̱ܢܳܫ ܕܰܐܝܰܟܢ ܘܰܒܡܽܘܢ. </l>
                <l n="173">ܘܢܺܐܡܰܪ ܟܽܠ ܐ̱ܢܳܫ ܕܶܐܢ ܠܰܐܒܪܳܗܳܡ ܪܳܚܡܶܗ ܫ݀ܰܥܒܶܕ܇</l>
                <l n="174">ܡܰܢܽܘ ܡܰܡܪܰܚ ܢܰܗܦܶܟ ܨܶܝܕܰܘܗ̱ܝ ܡܳܐ ܕܡܡܰܠܶܠ. </l>
                <l n="175">ܡܶܛܽܠܗܳܢܳܐ ܐܶܬ݂ܐ ܕܺܝܢܳܐ ܘܢܽܘܪܳܐ ܥܰܡܶܗ܇</l>
                <l n="176">ܨܶܝܕ ܩܽܘܪܒܳܢܶܗ ܕܗܰܘ ܙܰܕܺܝܩܳܐ ܟܰܕ ܐܶܬ݂ܩܰܪܰܒ. </l>
                <l n="177">ܘܗܳܐ ܠܰܡܦܺܐܕܳܐ ܕܰܡܪܰܚܶܦ ܗ̱ܘܳܐ ܒܰܝܢܳܬ ܦܶܠ̈ܓܶܐ܇ </l>
                <l n="178">ܐܳܦ ܬܰܢܽܘܪܳܐ ܕܢܽܘܪܳܐ ܕܝܳܩܕܳܐ ܨܶܝܕ ܩܽܘܪܒܳܢܳܐ.</l>
                <l n="179">ܘܰܢܦܰܠ ܫܶܠܝܳܐ ܐܳܦ ܥܰܡܛܳܢܳܐ ܥܰܠ ܐܰܒܪܳܗܳܡ܇ </l>
                <l n="180">ܘܶܐܬ݂ܢܰܓܕܰܬ݀ ܗܘܳܬ݀ ܢܰܦܫܶܗ ܒܚܶܙܘܳܐ ܡܶܢ ܓܶܠܝ̈ܳܬ݂ܐ. </l>
                <l n="181">ܘܥܰܠ ܗ̱ܘܳܐ ܗܰܘܢܶܗ ܩܳܡ ܗ̱ܘܳܐ ܒܰܐܬ݂ܪܳܐ ܕܰܓܢܺܝܼ̈ܙܳܬ݂ܐ܇</l>
                <l n="182">ܕܢܶܚܙܶܐ ܘܢܶܫܡܰܥ ܘܰܕܢܶܣܬܰܟܰܠ ܒܰܥܬܺܝܼ̈ܕܳܬ݂ܳܐ. </l>
                <l n="183">ܘܢܶܗܼܪܰܬ ܢܰܦܫܶܗ ܘܝܺܕܰܥܼ ܕܰܐܝܟܰܢ ܝ݀ܳܪܶܬ ܐܰܪܥܳܐ܇</l>
                <l n="184">ܘܰܕܡܶܫܬܰܥܿܒܰܕ ܡܶܛܽܠ ܕܰܗܦܶܟ ܕܰܢܫܿܰܐܶܠ ܗ̱ܘܳܐ܀</l>
                <l n="185">ܘܡܰܠܶܠ ܡܳܪܝܳܐ ܡܶܢ ܓ݂ܘ ܢܽܘܪܳܐ ܨܶܝܕ ܙܰܕܺܝܩܳܐ܇</l>
                <l n="186">ܕܡܶܕܰܥܼ ܬܶܕܰܥ ܕܰܒܫܽܘܥܒܳܕܳܐ ܢܶܗܘܶܐ ܙܰܪܥܳܟ݂.</l>
                <l n="187">ܒܶܝܬ ܢܽܘܼܟܪ̈ܳܝܶܐ ܐܰܪܒܰܥܡܳܐܐ ܫܢ̈ܺܝܢ ܢܶܗܘܶܐ ܦܳܠܰܚ܆</l>
                <l n="188">ܐܳܦ ܠܶܗ ܠܥܰܡܳܐ ܕܰܡܫܰܥܒܼܶܕ ܠܶܗ ܐܶܢܼܳܐ ܐܶܕܽܘܢ.</l>
                <l n="189">ܠܰܘ ܗܳܝ ܕܰܒܥܼܳܐ ܝܻܠܶܦ ܒܰܠܚܽܘܕ ܡܶܢ ܐܰܠܳܗܳܐ܇</l>
                <l n="190">ܐܶܠܳܐ ܐ̱ܚܪܺܬܳܐ ܕܠܳܐ ܒ݀ܳܥܶܐ ܗ̱ܘܳܐ ܕܬܺܐܬܼ݂ܐ ܠܶܐܕܢܰܘ̈ܗ̱ܝ. </l>
                <l n="191">ܕܶܒܚܼܶܗ ܩܰܒܶܠ ܘܥܰܠ ܩܽܘܪܒܳܢܶܗ ܒܢܽܘܪܳܐ ܪܰܚܼܶܦ܆ </l>
                <l n="192">ܘܕܰܐܝܿܟܰܢ ܝܿܳܪܶܬ ܐܰܪܥܳܐ ܚܿܰܘܝܼܶܗ ܕܰܒܥܼܳܐ ܢܺܐܠܼܰܦ. </l>
                <l n="193">ܘܰܕܡܶܫܬܰܥܿܒܰܕ ܒܶܝܬ ܢܽܘܼܟܪ̈ܳܝܶܐ ܬܽܘܒ ܚܰܘܺܝ ܠܶܗ܇</l>
                <l n="194">ܒܚܰܕ ܓܶܠܝܼܳܢܳܐ ܩܰܕܡ̈ܳܝܳܬ݂ܳܐ ܘܰܐ̱ܚܪ̈ܳܝܳܬ݂ܳܐ:</l>
                <l n="195">ܕܠܳܐ ܬܶܦܽܘܼܫ ܗܘܳܬ ܨܳܐܬܳܐ ܒܕܰܗܒܶܗ ܕܗܿܰܘ ܝܰܩܺܝܪܳܐ܇</l>
                <l n="196">ܒܰܓܙܳܪ ܕܺܝܢܼܳܐ ܡܰܪܩܳܗܿ ܠܢܰܦܫܳܐ ܕܬܶܗܘܶܐ ܕܰܟܼ݂ܝܳܐ. </l>
                <l n="197">ܟܰܕ ܐܶܡܼܰܪ ܠܶܗ ܡܳܪܝܳܐ ܕܙܰܪܥܳܟ ܝܳܪܶܬ݀ ܐܰܪܥܳܐ܇</l>
                <l n="198">ܒܳܗܿ ܒܝܳܪܬܽܘܬ݂ܗ ܪܬ݂ܰܚܼ ܗ̱ܘܳܐ ܚܽܘܒܼܶܗ ܦܰܓܪܳܢܳܐܺܝܬ݂. </l>
                <l n="199">ܘܠܶܗ ܠܗܰܘ ܪܶܬ݂ܚܳܐ ܕܒܽܘܼܨܳܪܳܐ ܗ̱ܘܳܐ ܠܓܰܒܪܳܐ ܕܰܐܝܟ ܗ݀ܰܘ܆</l>
                <l n="200">ܒܰܓܙܳܪ ܕܺܝܢܼܳܐ ܫܰܩܠܼܶܗ ܡܳܪܝܳܐ ܡܶܢ ܐܰܒܪܳܗܳܡ.</l>
                <l n="201">ܘܗܺܝ ܗܳܝ ܕܰܓܙܼܰܪ ܡܳܪܝܳܐ ܬܰܡܳܢ ܕܰܡܫܰܥܒܶܕ ܠܶܗ܆</l>
                <l n="202">ܚܽܘܪ ܕܰܐܝܟܰܢܳܐ ܕܰܒܪܳܗܿ ܠܽܐܘܪܚܳܐ ܟܰܕ ܡܶܫܬ݀ܰܥܒܰܕ.</l>
                <l n="203">ܠܝܰܘܣܶܦ ܫܰܕܰܪ ܢܶܗܘܶܐ ܒܡܶܨܪܶܝܢ ܐܰܝܟ ܪܰܒܒܰܝܬܳܐ܇</l>
                <l n="204">ܕܰܢܛܰܝܶܒ ܗ̱ܘܳܐ ܐܶܣܢܳܐ ܠܙܰܪܥܳܐ ܕܒܶܝܬ ܐܰܒܪܳܗܳܡ. </l>
                <l n="205">ܘܟܰܕ ܫܰܕܪܶܗ ܗ̱ܘܳܐ ܘܰܩܕܳܡܰܝܗܽܘܢ ܣܳܡ ܫܰܪܟܳܢܳܐ </l>
                <l n="206">ܠܟܰܦܢܳܐ ܫܰܕܰܪ ܘܰܛܪܼܰܕ ܐܶܢܽܘܢ ܡܶܢ ܡ݁ܰܥܡܰܪܗܽܘܢ.</l>
                <l n="207">ܘܰܒܗܰܘ ܐܰܬ݂ܪܳܐ ܕܣܰܡ ܗ̱ܘܳܐ ܐܰܦܰܘ̈ܗ̱ܝ ܕܢܰܘܒܶܠ ܐܶܢܽܘܢ܆</l>
                <l n="208">ܟܫܳܐ ܓܶܐܘ̈ܳܬ݂ܐ ܕܠܳܐ ܢܶܬܬܥܺܝܩܼܽܘܢ ܡܳܐ ܕܰܐܙܠܺܝ̈ܢ ܠܶܗ </l>
                <l n="209">ܠܘܰܥܕܶܗ ܕܣܰܒܥܳܐ ܐܰܪܗܶܛ ܐܶܢܽܘܢ ܘܰܦܨܺܝܚܼܺܝܢ ܗ̱ܘܰܘ܇</l>
                <l n="210">ܕܠܳܐ ܬܶܟܼܪܶܐ ܠܗܽܘܢ ܕܰܠܫܽܘܥܼܒܳܕܳܐ ܡܶܬ݂ܕܰܒܪܺܝܢ ܗ̱ܘܰܘ.</l>
                <l n="211">ܒܢܺܝܼܪܳܐ ܕܥܰܒܼ̈ܕܶܐ ܕܳܒܰܪ ܗ̱ܘܳܐ ܠܗܽܘܢ ܢܶܟܕܽܘܢ ܐܶܢܽܘܢ. </l>
                <l n="212">ܘܗܶܢܼܽܘܢ ܣ݀ܳܒܪܺܝܢ ܕܰܠܫܳܪܽܘܬ݂ܐ ܡܶܬ݂ܕܰܒܪܺܝܢ ܗ̱ܘܰܘ. </l>
                <l n="213">ܪܳܗܶܛ ܝܰܥܩܽܘܒ ܢܺܐܙܰܠ ܢܶܚܼܙܶܐ ܠܰܒܪܶܗ ܝܰܘܣܶܦ. </l>
                <l n="214">ܘܠܳܐ ܝܳܕܰܥ ܗ̱ܘܳܐ ܕܥܰܒܕܳܐ ܒܡܶܨܪܶܝܢ ܢܶܗܘܼܶܐ ܕܰܒܪܽܘܗ̱ܝ.</l>
                <l n="215">ܒܢ̈ܰܘܗ̱ܝ ܘܰܒܢ̈ܳܬ݂ܗ̇ ܘܐ̱ܢܶܫ̈ܶܝ ܒܰܝܬܶܗ ܕܒܼܰܪ ܟܰܕ ܢܳܚܶܬ݂܇</l>
                <l n="216">ܕܢܶܫܬܰܥܒܰܕ ܗ̱ܘܳܐ ܟܽܠܶܗ ܙܰܪܥܶܗ ܕܒܶܝܬ ܐܰܒܪܳܗܳܡ܇ </l>
                <l n="217">ܡܳܪܝܳܐ ܩܰܕܶܡ ܙܰܒܶܢ ܐܶܢܽܘܢ ܘܰܐܫܠܶܡ ܐܶܢܽܘܢ܆</l>
                <l n="218">ܘܰܥܒܰܕ ܬܰܢܘܰܝ ܥܰܡ ܐܰܒܽܘܗܽܘܢ ܘܫ݀ܰܥܒܶܕ ܐܶܢܽܘܢ.</l>
                <l n="219">ܘܰܕܠܳܐ ܡܼܨܶܐ ܗ̱ܘܳܐ ܕܰܢܦܰܠܶܛ ܗ̱ܘܳܐ ܚܰܕ ܡܶܢ ܫܽܘܥܼܒܳܕܳܐ܇ </l>
                <l n="220">ܠܟ݂ܽܠܶܗ ܓܶܢܣܳܐ ܕܰܒܪܶܗ ܝܰܥܩܽܘܒ ܟܰܕ ܢܳܚܶܬ ܗ̱ܘܳܐ. </l>
                <l n="221">ܕܰܡܙܰܒܿܢܺܝܼܢ ܗ̱ܘܰܘ ܐܳܦܶܢ ܨܳ݀ܒܶܝܢ ܘܶܐܠܳܐ ܨܳܒܶܝܢ܇ </l>
                <l n="222">ܠܟܽܠܗܽܘܢ ܟܿܰܢܶܫ ܕܢܺܐܙ̱ܠܼܽܘܢ ܠܰܐܬ݂ܪܳܐ ܕܶܠܗ ܣܺܝܡܼܺܝܢ ܗ̱ܘܰܘ.</l>
                <l n="223">ܡܳܪܝܳܐ ܕܙܰܒܶܢ ܗܽܘ ܡܶܬܬܰܒܶܥ ܗ̱ܘܳܐ ܕܢܰܘܒܶܠ ܐܶܢܽܘܢ. </l>
                <l n="224">ܘܚܰܟܺܝܡܳܐܺܝܬ ܕܰܒܪܳܗܿ ܠܽܐܘܪܚܳܐ ܕܠܳܐ ܢܶܬܥܰܨܽܘܢ. </l>
                <l n="225">ܕܰܒܪܶܗ ܠܝܰܘܣܶܦ ܢܰܦܫܶܗ ܕܝܰܥܩܽܘܒ ܘܰܐܘܒܶܠ ܣܳܡܶܗ:</l>
                <l n="226">ܒܰܐܪܥܳܐ ܕܡܶܨܪܶܝܢ ܘܰܩܪܳܝܼܗ̱ܝ ܢܺܐܙܰܠܼ ܢܶܚܼܙܶܐ ܠܰܒܪܶܗ. </l>
                <l n="227">ܒܪܳܐ ܚܰܒܺܝܒܳܐ ܘܣܰܒܥܳܐ ܪܰܒܳܐ ܘܰܐܬ݂ܪܳܐ ܛܳܒܳܐ܇ </l>
                <l n="228">ܣܳܡ ܠܶܗ ܩܽܘܕܡܰܘܗ̱ܝ ܕܟܰܕ ܠܳܐ ܡܶܬܬܥܺܝܼܩ ܢܶܫܬܰܥܿܒܼܰܕ ܗ̱ܘܳܐ. </l>
                <l n="229">ܦܰܬܚܳܗܿ ܠܡܶܨܪܶܝܢ ܘܰܟܫܼܳܐ ܘܰܡܠܳܗܿ ܟܽܠ ܓܶܐܘ̈ܳܬ݂ܐ܇ </l>
                <l n="230">ܘܠܰܐܪܥܳܐ ܕܰܟܢܰܥܢ ܐܰܚܕܳܗܿ ܒܟܰܦܢܳܐ ܘܰܛܪܼܰܕ ܐܶܢܽܘܢ. </l>
                <l n="231">ܫܒܰܩܼܘ ܒܳܬܰܝܗ̈ܽܘܢ ܟܰܕ ܠܳܐ ܡܥܳܩܺܝܢ ܕܰܐܪܦܺܝܼܘ ܐܶܢܽܘܢ܆</l>
                <l n="232">ܕܰܣܢܶܐ ܟܰܦܢܳܐ ܘܩܳܡܼܘ ܕܰܢܚܰܠܦܽܘܢ ܐܰܬ݂ܪܳܐ ܡܶܢܶܗ</l>
                <l n="233">ܢܚܶܬܼܘ ܠܳܗ̇ ܠܡܶܨܪܶܝܢ ܐܰܝܟ ܡܳܐ ܕܗܺܝ ܗܘܳܬ ܒܶܝܬ ܡܰܥܡܳܪܗܽܘܢ܆</l>
                <l n="234">ܕܣܰܒܥܳܐ ܘܝܰܘܣܶܦ ܚܰܒܺܝܒ ܗ̱ܘܳܐ ܠܗܽܘܢ ܐܰܝܟ ܚܰܝ̈ܰܝܗܽܘܢ. </l>
                <l n="235">ܡܰܢ ܥܳܨܶܐ ܗ̱ܘܳܐ ܠܝܰܥܩܽܘܒ ܣܳܒܳܐ ܢܚܰܠܶܦ ܐܰܬ݂ܪܳܐ܇ </l>
                <l n="236">ܐܶܠܽܘ ܚܽܘܒܼܶܗ ܕܰܒܪܶܗ ܝܰܘܣܶܦ ܠܳܐ ܕܰܒܪܶܗ ܗ̱ܘܳܐ. </l>
                <l n="237">ܕܰܢܥܺܝܩܶܗ ܗ̱ܘܳܐ ܡܳܪܝܳܐ ܠܝܰܥܩܽܘܒ ܠܳܐ ܒܳܥܶܐ ܗ̱ܘܳܐ܇</l>
                <l n="238">ܕܓܰܒܪܰܐ ܗ̱ܘ ܟܺܐܢܳܐ ܘܙܰܪܥܳܐ ܒܪܺܝܟܼܳܐ ܕܒܶܝܬ ܐܰܒܪܳܗܳܡ. </l>
                <l n="239">ܡܳܪܝܳܐ ܩܰܕܶܡ ܙܰܒܶܢ ܐܶܢܽܘܢ ܘܰܐܫܠܶܡ ܐܶܢܽܘܢ</l>
                <l n="240">ܘܰܓܙܳܪ ܕܺܝܢܼܳܐ ܣܺܝܡܼ ܗ̱ܘܳܐ ܒܣܼܶܦܪܳܐ ܘܠܳܐ ܡܶܫܬܰܚܠܰܦ.</l>
                <l n="241">ܕܳܐܶܢ ܥܳܠܡ̈ܶܐ ܒܚܰܟܺܝܡܽܘܬ݂ܗ ܣܥܰܪ ܬܰܪ̈ܬܰܝܗܶܝܢ ܇</l>
                <l n="242">ܘܰܕܢܶܫܬܰܥܿܒܰܕ ܘܰܕܠܳܐ ܢܶܬܬܥܺܝܩ ܟܰܕ ܕܳܒܰܪ ܠܶܗ. </l>
                <l n="243">ܡܰܠܟܳܐ ܕܡܶܨܪܶܝܢ ܕܗܽܘܼ ܐܶܬܬܣܺܝܼܡ ܗ̱ܘܳܐ ܢܫܿܰܥܒܼܶܕ ܐܶܢܽܘܢ܆</l>
                <l n="244">ܘܝܰܗ̱ܒ ܥܶܓ̈ܠܳܬ݂ܳܐ ܢܶܣܒܽܘܠ ܢܰܝܿܬܶܐ ܥܰܒܼ̈ܕܶܐ ܠܰܐܪܥܶܗ. </l>
                <l n="245">ܟܰܕ ܒ݀ܳܥܶܐ ܗ̱ܘܳܐ ܢܝܿܰܩܰܪ ܐܶܢܽܘܢ ܡܶܛܽܠ ܝܰܘܣܶܦ ܆</l>
                <l n="246">ܐܶܬܬܒܰܥ ܢܶܬܶܠ ܓܰܒܳܐ ܠܥܰܒܼ̈ܕܰܘܗ̱ܝ ܢܶܫܬܰܩܿܠܽܘܢ ܒܶܗ. </l>
                <l n="247">ܡܕܰܒܪܳܢܽܘܬ݂ܐ ܒܓܰܒ̈ܶܐ ܬܪ̈ܰܝܗܽܘܢ ܕܺܝܠܳܗ̇ ܣܶܥܪܰܬ݂݀܆</l>
                <l n="248">ܕܬܶܗܘܶܐ ܪܚܺܝܡܼܳܐ ܗܳܝ ܕܰܓܙܺܝܼܪܳܐ ܘܠܳܐ ܡܶܬܥܰܨܝܳܐ. </l>
                <l n="249">ܕܠܳܐ ܢܶܬܬܪܺܝܼܡ ܗ̱ܘܳܐ ܠܶܒܶܗ ܕܡܰܠܟܳܐ ܢܫܿܰܥܒܼܶܕ ܐܶܢܽܘܢ܆</l>
                <l n="250">ܐܶܬܟܰܣܺܝ ܗ̱ܘܳܐ ܡܶܢܶܗ ܐ̱ܪܳܙܳܐ ܕܫܽܘܼܥܒܳܕܳܐ ܗ̱ܘܳܐ.</l>
                <l n="251">ܘܰܕܠܳܐ ܢܥܽܘܼܦܽܘܢ ܗܶܢܼܽܘܢ ܒܽܐܘܪܚܳܐ ܡܶܢ ܟܰܪܝܽܘܬ݂ܐ:</l>
                <l n="252">ܠܳܐ ܝܺܕܰܥܘ̱ ܗ̱ܘܰܘ ܠܰܐܝܿܟܳܐ ܘܰܠܡܽܘܢ ܡܶܬ݂ܕܰܒܪܺܝܢ ܗ̱ܘܰܘ. </l>
                <l n="253">ܐܶܠܽܘ ܒܫܶܒܝܼܳܐ ܐܰܝܼܬܺܝ ܐܶܢܽܘܢ ܡܰܠܟܳܐ ܦܶܪܥܽܘܢ܆</l>
                <l n="254">ܠܶܗ ܪܳܡܽܘܬ݂ܐ ܘܰܠܗܽܘܢ ܥܳܩܬ݂ܐ ܕܶܐܫܬܰܥܿܒܰܕ ܗ̱ܘܰܘ.</l>
                <l n="255">ܘܡܶܢܶܗ ܕܫܶܒܼܝܳܐ ܟܒܰܪ ܦܳܠܰܛ ܗ̱ܘܳܐ ܐܳܦ ܫܰܪܟܳܢܳܐ܇</l>
                <l n="256">ܘܠܳܐ ܢܳܚܶܬ ܗ̱ܘܳܐ ܟܽܘܠܶܗ ܙܰܪܥܳܐ ܠܡܶܫܬܰܥܒܼܳܕܽܘ. </l>
                <l n="257">ܕܺܝܢܰܘ̈ܗ̱ܝ ܕܡܳܪܝܳܐ ܟܽܠܗܽܘܢ ܬܶܗܼܪܳܐ ܠܰܕܦܳܪ̈ܽܘܫܺܝܢ:</l>
                <l n="258">ܘܰܒܣܽܘܪܥܳܢܰܘ̈ܗ̱ܝ ܣܳܟܳܐ ܕܟ݂ܽܠܳܗ̇ ܚܰܟܺܝܡܽܘܬ݂ܳܐ. </l>
                <l n="259">ܒܥܶܠܰܬ݀ ܟܰܦܢܳܐ ܐܰܦܶܩ ܐܶܢܽܘܢ ܡܶܢ ܒܳܬܰܝ̈ܗܽܘܢ܆</l>
                <l n="260">ܘܡܶܛܽܠ ܝܰܘܣܶܦ ܐܰܚܬ݂ܪ ܐܶܢܽܘܢ ܟܰܕ ܡܶܬ݂ܕܰܒܪܺܝܢ. </l>
                <l n="261">ܘܰܩܪܳܐ ܘܕܰܒܰܪ ܗܳܢܳܐ ܠـܗܳܢܳܐ ܘܶܐܬ݂ܟܰܢܰܫܘ̱ ܗ̱ܘܰܘ܆</l>
                <l n="262">ܘܟܽܠܶܗ ܛܽܘܗܡܳܐ ܢܚܶܬ ܟܰܕ ܕܳܐܶܨ ܢܶܫܬܰܥܒܰܕ ܗ̱ܘܳܐ. </l>
                <l n="263">ܘܰܩܢܳܐ ܦܶܪܥܽܘܢ ܥܰܒ̈ܕܶܐ ܚܰܕ̈ܬ݂ܶܐ ܕܡܳܪܝܳܐ ܝܰܗ̱ܒ ܠܶܗ܆</l>
                <l n="264">ܘܠܳܐ ܐܰܪܓܶܫ ܗ̱ܘܳܐ ܕܡܶܬܬܪܺܝܡ ܗ̱ܘܳܐ ܠܶܗ ܐܶܠܽܘ ܐܰܪܓܶܫ. </l>
                <l n="265">ܐܶܫܬܰܥܿܒܰܕ ܗ̱ܘܳܐ ܙܰܪܥܶܗ ܕܰܐܒܪܳܡ ܐܰܝܟ ܕܶܐܬ݂ܓܰܙܪܰܬ݂</l>
                <l n="266">ܘܠܳܐ ܝܳܕܰܥ ܗ̱ܘܳܐ ܥܶܠܬܳܗܿ ܕܽܐܘܪܚܳܐ ܕܠܳܐ ܬܶܟܪܶܐ ܠܶܗ. </l>
                <l n="267">ܡܕܰܒܪܳܢܽܘܬ݂ܶܗ ܕܡܳܪܝܳܐ ܪܳܡܳܐ ܗ̱ܝ ܡܶܢ ܪܶܥܝܳܢ̈ܶܐ:</l>
                <l n="268">ܘܰܥܒܺܝܕ̈ܳܬ݂ܶܗ ܬܗܽܘܡܳܐ ܐܶܢܶܝܢ ܕܰܡܠܶܐ ܬܶܗܪܳܐ </l>
                <l n="269">ܐܳܦ ܗܳܝ ܕܰܓܙܰܪ ܥܰܠ ܐܰܒܪܳܗܳܡ ܕܰܡܫܿܰܥܒܶܕ ܠܶܗ܆</l>
                <l n="270">ܢܰܛܪܳܗܿ ܥܕܰܡܳܐ ܕܡܶܢܶܗ ܕܙܰܪܥܶܗ ܐܶܬܚܰܙܝܰܬ݀ ܗܘܳܬ݂݀. </l>
                <l n="271">ܒܢܰܘ̈ܗ̱ܝ ܕܺܐܝܣܪܳܐܶܝܠ ܙܰܒܶܢܘ ܝܳܬ݂ܗܽܘܢ ܥܰܡ ܐܰܚܽܘܗܽܘܢ܆</l>
                <l n="272">ܘܪ̈ܰܚܡܶܐ ܕܟܰܪܣܶܗ ܘܰܕܝܰܥܩܽܘܒ ܫܰܥܒܶܕܘ ܒܶܝܬ ܢܽܘܟ݂ܪ̈ܳܝܶܐ. </l>
                <l n="273">ܘܰܗܘܳܐ ܥܶܠܬ݂ܐ ܐܳܦ ܫܼܽܘܪܳܝܳܐ ܠܛܽܘܗܡܳܐ ܪܰܒܳܐ:</l>
                <l n="274">ܕܰܒܥܰܕ ܦ݀ܳܠܰܚ ܢܶܗܘܼܶܐ ܒܡܶܨܪܶܝܢ ܐܰܝܟ ܕܰܓܙܺܝܪܳܐ. </l>
                <l n="275">ܘܒܺܝܫܬܳܐ ܕܳܐܬ݂ܝܿܳܐ ܘܰܥܬܺܝܕܳܐ ܗܘܳܬ݀ ܡܶܢ ܐܰܠܳܗܳܐ܇</l>
                <l n="276">ܗܘܰܘ ܠܳܗ̇ ܥܶܠܬܼ݂ܐ ܕܢܶܣܼܒܽܘܢ ܘܳܝܳܐ ܡܶܢ ܟܺܐܢܽܘܬ݂ܐ. </l>
                <l n="277">ܕܢܶܗܘܼܶܐ ܡܳܪܝܳܐ ܪܳܡ ܘܰܡܥܿܰܠܰܝ ܡܶܢ ܥܶܕܠܳܝܳܐ܇</l>
                <l n="278">ܕܠܳܐ ܫܰܥܒܼܶܕ ܗ̱ܘܳܐ ܥܕܰܡܳܐ ܕܗܶܢܼܽܘܢ ܝܰܗ̱ܒܘ ܠܶܗ ܐܺܝܕܳܐ܀</l>
                <l n="279">ܓܙܰܪ ܗ̱ܘܳܐ ܟܺܐܢܳܐ ܡܰܘܬܳܐ ܠܳܐܕܳܡ ܥܰܠ ܕܰܚܼܛܳܐ ܗ̱ܘܳܐ܇</l>
                <l n="280">ܘܰܒܢ̈ܰܘܗ̱ܝ ܫܿܰܪܺܝܘ ܘܰܦܬܰܚܼܘ ܬܰܪܥܳܐ ܠܡܰܘܬܳܐ ܢܶܥܽܘܠ.</l>
                <l n="281">ܓܙܰܪ ܬܽܘܒ ܗܳܕܶܐ ܕܢܶܫܬܰܥܿܒܰܕ ܗ̱ܘܳܐ ܙܰܪܥܶܗ ܕܰܐܒܪܳܡ܇</l>
                <l n="282">ܘܰܒܢ̈ܰܘܗ̱ܝ ܫܰܪܺܝܘ ܙܰܒܶܢܘ ܠܰܐܚܳܐ ܘܟܶܢ ܐܶܫܬܰܥܿܒܰܕܘ̱. </l>
                <l n="283">ܗܳܟ݂ܢ ܗܳܘ̈ܳܝܢ ܟܽܠ ܒܺܝܫ̈ܳܬ݂ܐ ܡܶܢ ܒܰܪܢܳܫܳܐ܇ </l>
                <l n="284">ܠܳܐ ܓܶܝܪ ܨܒܳܐ ܡܳܪܝܳܐ ܕܢܿܰ݀ܒܶܐܫܼ ܠܰܒܢܰܝܢ̈ܳܫܳܐ.</l>
                <l n="285">ܢܦܰܩܼ ܟܺܝܬ ܝܰܥܩܽܘܒ ܟܰܕ ܚܳܕܶܐ ܗ̱ܘܳܐ ܘܰܠܒܰܟ ܐܽܘܪܚܳܐ:</l>
                <l n="286">ܕܢܺܐܬܼ݂ܐ ܕܢܶܚܙܶܐ ܠܰܒܪܶܗ ܝܰܘܣܶܦ ܐܰܝܟ ܕܶܐܡܼܰܪܢܰܢ. </l>
                <l n="287">ܐܶܣܬܰܪܗܰܒ ܗ̱ܘܳܐ ܗܰܘ ܝܰܩܺܝܪܳܐ ܒܛܶܐܒܳܐ ܕܰܫܡܰܥ.</l>
                <l n="288">ܕܒܰܥܓܰܠ ܢܺܐܙܰܠ ܢܶܬܒܿܰܝܰܐܐ ܗ̱ܘܳܐ ܨܶܝܼܕ ܚܰܒܺܝܒܶܗ. </l>
                <l n="289">ܚܙܼܰܩ ܐܺܝܣܪܳܐܶܝܠ ܒܽܐܘܼܪܚܳܐ ܕܡܶܨܪܶܝܢ ܘܰܒܢ̈ܰܘܗ̱ܝ ܥܰܡܶܗ܇</l>
                <l n="290">ܘܰܡܼܛܳܐ ܠܒܺܪ ܫܒܰܥ ܘܰܕܒܿܰܚ ܕܶܒܚ̈ܶܐ ܟܳܗܢܳܐ ܪܰܒܳܐ. </l>
                <l n="291">ܘܡܳܪܝܳܐ ܒܠܶܠܝܳܐ ܣܼܕܰܪ ܓܶܠܝܳܢܶܗ ܨܶܝܕ ܙܰܕܺܝܩܳܐ܇</l>
                <l n="292">ܕܢܶܬܠܰܒܰܒ ܗ̱ܘܳܐ ܘܢܶܪܕܶܐ ܒܽܐܘܪܚܳܐ ܕܠܳܐ ܕܽܘܘܳܕܳܐ܆</l>
                <l n="293">ܐܶܬ݂ܚܰܘܺܝ ܠܶܗ ܠܶܘܝܼܳܐ ܛܳܒܳܐ ܒܽܐܘܪܚܳܐ ܕܰܠܒܰܟ݂:</l>
                <l n="294">ܘܡܿܰܠܶܠ ܥܰܡܶܗ ܒܚܼܶܙܘܳܐ ܕܠܶܠܝܳܐ ܚܰܿܒܺܝܒܼܳܐܺܝܬ݂: </l>
                <l n="295">ܪܳܚܡܳܐ ܛܳܒܳܐ ܡܳܪܝܰܐ ܗ̱ܘ ܒܰܠܚܽܘܕ ܨܶܝܕ ܚܰܒܺܝܒܰܘ̈ܗ̱ܝ܆</l>
                <l n="296">ܕܟܽܠ ܟܰܪ ܕܳܐܙܿܠ̱ܺܝܢ ܥܰܡܗܽܘܢ ܪܳܕܶܐ ܢ݀ܥܰܕܰܪ ܐܶܢܽܘܢ.</l>
                <l n="297">ܠܰܝܬ ܐܰܟ݂ܣܶܢܝܳܐ ܠܰܐܝܢܳܐ ܕܩܰܪܺܝܒ ܨܶܝܕ ܐܰܠܳܗܳܐ:</l>
                <l n="298">ܕܟܽܠܗܽܘܢ ܣܰܘ̈ܦܶܐ ܘܰܐܬ݂ܪ̈ܰܘܳܬ݂ܐ ܕܺܝܠܶܗ ܐܶܢܽܘܢ. </l>
                <l n="299">ܕܡܳܪܝܳܐ ܗ̱ܝ ܐܰܪܥܳܐ ܒܰܡܠܰܐܶܗܿ ܓܶܝܪ ܐܰܟܡܳܐ ܕܰܟܬ݂ܺܝܒ܆ </l>
                <l n="300">ܘܠܳܐ ܐܺܝܬ ܐܰܬ݂ܪܳܐ ܕܠܳܐ ܬܰܡܳܢܽ ܗ̱ܘ ܠܰܕܩܳܪܶܐ ܠܶܗ. </l>
                <l n="301">ܠܒܰܪ ܡܶܢ ܥܳܠܡܳܐ ܐܶܠܽܘ ܐܺܝܬ ܠܳܟ ܐܽܘܪܚܳܐ ܕܬܶܥܒܼܰܪ܆</l>
                <l n="302">ܘܡܳܪܝܳܐ ܥܰܡܳܟ ܫܰܝܢܳܐ ܬܰܡܳܢ ܐܳܘ ܦܳܪܽܘܫܳܐ. </l>
                <l n="303">ܕܺܝܠܶܗ ܐܶܢܽܘܢ ܐܰܬ݂ܪ̈ܰܘܳܬ݂ܐ ܐܳܦ ܦܶܢܝ̈ܳܬ݂ܳܐ܇</l>
                <l n="304">ܘܥܰܡ ܚܰܒܺܝ̈ܒܰܘܗ̱ܝ ܫܳܪܶܐ ܘܚܳܙܶܩ ܟܰܕ ܠܳܐ ܙܳܐܰܚ. </l>
                <l n="305">ܠܰܒܒܶܗ ܡܳܪܝܳܐ ܒܽܐܘܪܚܳܐ ܠܝܰܥܩܽܘܒ ܟܰܕ ܪܳܕܶܐ ܗ̱ܘܳܐ܇ </l>
                <l n="306">ܠܰܐܪܥܳܐ ܕܡܶܨܪܶܝܢ ܕܠܳܐ ܬܶܟܼܪܶܐ ܠܶܗ ܕܫܳܒܶܩܼ ܐܰܬ݂ܪܶܗ. </l>
                <l n="307">ܗܳܐ ܠܰܡ ܐܶܢܳܿܐ ܐܺܙܶܠ ܥܰܡܳܟ ܐܳܡܰܪ ܗ̱ܘܳܐ ܠܶܗ܆</l>
                <l n="308">ܐܶܢܿܳܐ ܐܰܚܬ݂ܟ ܘܶܐܢܳܿܐ ܐܰܣܩܳܟ ܡܶܢ ܓܰܘ ܡܶܨܪܶܝܢ. </l>
                <l n="309">ܠܥܰܡܳܐ ܪܰܒܳܐ ܥܳܒܶܕ ܐ̱ܢܳܐ ܠܳܟ ܒܶܝܬ ܡܼܶܨܪ̈ܳܝܶܐ܇ </l>
                <l n="310">ܘܰܫܡܰܥ ܝܰܥܩܽܘܒ ܘܰܪܕܳܐ ܒܽܐܘܪܚܶܗ ܒܠܶܒܳܐ ܛܳܒܳܐ.</l>
                <l n="311">ܢܚܶܬ ܐܺܝܣܪܳܐܶܝܠ ܘܰܡܛܼܳܐ ܠܡܶܨܪܶܝܢ ܨܶܝܕ ܚܰܒܺܝܒܶܗ܇ </l>
                <l n="312">ܘܰܫܡܰܥ ܝܰܘܣܶܦ ܘܰܢܦܰܩ ܐܳܦ ܗܽܘ ܠܽܐܘܪܥܶܗ ܕܰܐܒܽܘܗ̱ܝ. </l>
                <l n="313">ܦܓܰܥܼܘ ܒܰܚ̈ܕܳܕܶܐ ܣܳܒܳܐ ܐܒܺܝܠܳܐ ܘܛܰܠܝܳܐ ܛܪܺܝܕܳܐ:</l>
                <l n="314">ܘܰܥܼܪܰܩ ܐܶܒܠܼܳܐ ܘܥܶܒܼܪܰܬ݀ ܥܳܩܬ݂ܳܐ ܕܰܐܚܺܝܕܳܐ ܗܘܳܬ݂.</l>
                <l n="315">ܐܶܬ݂ܒܿܰܝܰܐܘ ܗ̱ܘܰܘ ܪܳܚܡܰܘ̈ܗ̱ܝ ܕܰܐܒܳܐ ܒܚܽܘܒܳܐ ܕܰܒܪܶܗ܆</l>
                <l n="316">ܘܕܳܨܘ ܚܰܒܺܝ̈ܒܶܐ ܒܩܽܘܒܠܳܐ ܪܚܺܝܡܳܐ ܕܒܰܩܢܽܘ̈ܡܰܝܗܽܘܢ.</l>
                <l n="317">ܪܘܰܙ ܒܰܚ̈ܕܳܕܶܐ ܣܳܒܳܐ ܪܓܺܝܓ݂ܳܐ ܘܛܰܠܝܳܐ ܙܰܗܝܳܐ܇</l>
                <l n="318">ܘܰܒܚܰܕܽܘܬ݂ܐ ܛܰܪܕܽܘܗܿ ܠܥܶܩܬ݂ܐ ܕܢܽܘܓ݂ܪܳܐ ܪܰܒܳܐ. </l>
                <l n="319">ܠܒܰܟܘ ܠܰܚܕ̈ܳܕܶܐ ܪ̈ܚܺܝܡܼܶܐ ܕܰܐܓܗܺܝܘ ܡܶܢ ܥܳܩ̈ܳܬ݂ܳܐ:</l>
                <l n="320">ܘܰܥܦܶܩܘ̱ ܢܰܫܶܩܘ̱ ܗܳܢܳܐ ܠܗܳܢܳܐ ܚܰܒܺܝܒܼܳܐܺܝܬ݂. </l>
                <l n="321">ܢܦܰܠ ܥܰܠ ܨܰܘܪܶܗ ܕܝܰܘܣܶܦ ܘܰܒܟܳܐ ܣܳܒܳܐ ܝܰܥܩܽܘܒ܆</l>
                <l n="322">ܐܳܦܽ ܗ̱ܘ ܛܰܠܝܳܐ ܒܟܳܐ ܥܰܠ ܨܰܘܪܶܗ ܕܟܺܐܢܳܐ ܐܰܒܽܘܗ̱ܝ. </l>
                <l n="323">ܒܶܟܝܼܳܐ ܪܰܒܳܐ ܡܶܢ ܚ̈ܰܕܘܳܬ݂ܐ ܣܰܓ̈ܺܝܳܐܬ݂ܐ܇ </l>
                <l n="324">ܕܰܐܝܿܟܳܐ ܕܥܳܫܶܢ ܟܝܳܢܳܐ ܪܳܬ݂ܰܚ ܠܰܡܕܰܡܳܥܽܘ.</l>
                <l n="325">ܪܬ݂ܚܼܘ ܗ̱ܘܰܘ ܪ̈ܰܚܡܶܐ ܕܰܐܒܳܗܽܘܬ݂ܐ ܒܚܶܙܘܳܐ ܕܰܒܪܶܗ܆</l>
                <l n="326">ܘܶܐܬܬܙܺܝܥܼ ܒܶܟ݂ܝܼܳܐ ܒܪܶܬ݂ܚܳܐ ܕܪ̈ܰܚܡܶܐ ܕܶܐܫܬܰܦܰܥܘ̱ ܗ̱ܘܰܘ.</l>
                <l n="327">ܚܙܼܳܐ ܐܺܝܡܼܳܡܳܐ ܠܫܶܡܫܳܐ ܪܳܚܡܶܗ ܘܰܣܘܰܚ ܠܽܐܘܪܥܼܶܗ܇ </l>
                <l n="328">ܘܶܐܬܟܰܣܺܝ ܗ̱ܘܳܐ ܢܽܘܗܪܳܐ ܟܽܠܶܗ ܡܶܢ ܙܰܠܺܝܩ̈ܰܘܗ̱ܝ.</l>
                <l n="329">ܐܶܡܰܪ ܝܰܥܩܽܘܒ ܐܶܡܽܘܬ ܡܶܟܺܝܠ ܕܰܚܙܺܝܬ݂ܟ ܒܶܪܝ̱܇</l>
                <l n="330">ܕܟܰܕ ܠܳܐ ܣܶܒܪܶܬ ܗܳܐ ܐܶܩܰܒܶܠܬ݂ܟ ܢܰܦܫܶܗ ܕܰܐܒܽܘܟ݂. </l>
                <l n="331">ܗܳܫܳܐ ܡܶܟܺܝܠ ܐܶܢ ܡܳܐܶܬ ܐ̱ܢܳܐ ܠܺܝ ܠܰܘ ܡܿܰܘܬܰܐ ܗ̱ܘ܆</l>
                <l n="332">ܕܚܶܙܘܳܟ ܣܰܡܟ݂ܰܢܝ̱ ܐܰܝܟ ܢܽܘܚܳܡܳܐ ܠܡܺܝܼܬ݂ܳܐ ܪܰܡܝܼܳܐ.</l>
                <l n="333">ܦܣܺܝܩ ܗ̱ܘܳܐ ܠܺܝ ܒܶܪܝ̱ ܣܰܒܪܳܐ ܕܶܐ݀ܚܙܶܝܟ ܦܽܘܪܣܳܐ ܠܳܐ ܐܺܝܬ݂܇</l>
                <l n="334">ܘܟܰܕ ܠܳܐ ܣܰܟܺܝܬ ܝܰܗ̱ܒ ܠܺܝ ܡܳܪܝܳܐ ܘܗܳܐ ܐܶܩܰܒܶܠܬܳܟ݂.</l>
                <l n="335">ܡܺܝܬ ܗܘܺܝܬ ܟܰܕ ܚܰܝ ܥܰܠ ܕܰܓܠܺܝܙ ܗܘܺܝܿܬ ܡܶܢ ܥܶܢܝܳܢܳܟ݂܇</l>
                <l n="336">ܘܶܐܢ ܡܳܐܶܬ ܐ̱ܢܳܐ ܚܿܰܝ ܐ̱ܢܰܐ ܗ̱ܘ ܡܶܟܺܝܠ ܥܰܠ ܕܰܚܙܺܝܬ݂ܟ݂.</l>
                <l n="337">ܗܳܠܶܝܢ ܚܰܝ̈ܶܐ ܕܟܰܕ ܐܰܘܒܶܕܬ݂ܟ ܠܰܘ ܚ̈ܰܝܰ ܗ̱ܘܰܘ܆</l>
                <l n="338">ܘܡܶܢ ܕܶܐܫܟܰܚܼܬ݂ܟ ܐܳܦܶܢ ܐܶܡܽܘܬ ܚܰܝ̈ܶܐ ܐܶܢܽܘܢ. </l>
                <l n="339">ܩܒܽܘܪܰܢܝ̱ ܡܶܟܺܝܠ ܕܰܐܝܟ ܢܽܘܚܳܡܳܐ ܚܫܺܝܒ ܠܺܝ ܡܰܘܬܳܐ܇</l>
                <l n="340">ܕܗܳܠܶܝܢ ܚܰܝ̈ܶܐ ܕܰܩܕܳܡ ܙܰܒܢܳܐ ܠܺܝ ܡܰܘܬܳܐ ܗ̱ܘܰܘ. </l>
                <l n="341">ܒܶܪܝ̱ ܚܰܒܺܝܒܳܐ ܚܰܝ̈ܶܐ ܕܚ̈ܰܝܰܝ ܡܰܢܽܘܼ ܝܰܗ̱ܒ ܠܺܝ܆</l>
                <l n="342">ܘܶܐܚܽܘܪ ܘܶܐ݀ܚܙܶܝܟ ܘܶܐܬܒܰܝܰܐܐ ܒܳܟ ܘܶܐܛܥܶܐ ܥܳܩ̈ܳܬ݂ܝ </l>
                <l n="343">ܡܺܝܼܬ݂ܳܐ ܕܰܚܝܳܐ ܡܰܢ ܐܰܩܺܝܡܳܟ ܡܶܢ ܓܰܘ ܩܰܒܪܳܐ:</l>
                <l n="344">ܕܠܺܝ ܒܰܫܝܽܘܠ ܗܿܘܺܝܬ ܗܳܐ ܟܡܳܐ ܢܽܘܓܪܳܐ ܨܶܝܕ ܥܰܢܺܝ̈ܕܶܐ. </l>
                <l n="345">ܫܠܰܕܳܟ ܫܶܐܠܶܬ ܬܶܬ݂ܦܰܢܶܐ ܠܺܝ ܘܠܳܐ ܐ̱ܢܳܫ ܝܰܗ̱ܒ ܠܺܝ܆</l>
                <l n="346">ܘܚܰܢܩܰܢܝ̱ ܐܶܒܠܳܐ ܡܶܛܽܠܳܬ݂ܟ ܒܳܟ ܐܶܬ݂ܒܰܝܰܐܐ܀܀</l>
                <l n="347">ܡܶܛܽܠ ܝܰܘܣܶܦ ܟܽܠܗܽܘܢ ܩܰܒܪ̈ܶܐ ܡܺܝ̈ܬ݂ܶܐ ܢܰܝܬܼܽܘܢ܆</l>
                <l n="348">ܕܶܐܬܦܰܢܺܝ ܠܺܝ ܐܰܝܟ ܥܰܢܺܝܕܳܐ ܠܢܽܘܓ݂ܪܳܐ ܪܰܒܳܐ. </l>
                <l n="349">ܟܽܠ ܚ̈ܰܕܘܳܬ݂ܳܐ ܢܶܚܼܙܶܐ ܥܳܠܡܳܐ ܡܶܟܼܳܐ ܘܰܠܗܰܠ܆</l>
                <l n="350">ܘܡܶܢ ܓܰܘ ܩܰܒܪܳܐ ܢܶܦܢܽܘܢ ܡܺܝ̈ܬ݂ܐ ܠܚܰܒܺܝܒܰܝ̈ܗܽܘܢ.</l>
                <l n="351">ܡܶܟܺܝܠ ܕܳܐܬ݂ܝܬ ܐܳܙܶܠ ܐ̱ܢܳܐ ܠܺܝ ܠܩܰܒܪܳܐ ܚܰܒܺܝܒܝ܆</l>
                <l n="352">ܕܶܐܬܒܰܝܰܐܐ ܠܶܗ ܠܶܒܝ ܕܰܬܒܺܝܪ ܗ̱ܘܳܐ ܡܶܛܽܠܳܬ݂ܟ݂܆</l>
                <l n="353">ܪܺܝܚܳܟ ܚܰܠܝܳܐ ܡܛܳܐ ܨܶܝܕ ܥܰܝܢ̈ܰܝ ܘܰܐܢܗܰܪ ܐܶܢܶܝܢ. </l>
                <l n="354">ܕܚܶܫܽܘ̈ܟ݂ܢ ܗܘ̈ܰܝ ܡܶܛܽܠܳܬ݂ܟ ܢܽܘܗܪܶܗ ܕܰܩܢܽܘܡܝ̱</l>
                <l n="355">ܐܶܚܽܘܬ ܠܰܫܝܽܘܠ ܟܰܕ ܚܳܕܶܐ ܐ̱ܢܳܐ ܕܠܰܘ ܬܰܡܳܢ ܐܰܢ̱ܬ܇ </l>
                <l n="356">ܘܶܐܫܟ݂ܰܒ ܘܶܐܬܬܢܺܝܚ ܟܰܕ ܝ݀ܳܕܰܥ ܐ̱ܢܼܳܐ ܕܒܶܝܬ ܚ̈ܰܝܶܐ ܐܰܢ̱ܬ.</l>
                <l n="357">ܚܣܺܝܡܼܳܐ ܕܰܐܚ̈ܰܘܗ̱ܝ ܒܪܺܝܟܽ ܗ̱ܘ ܕܢܰ݀ܛܪܳܟ ܡܶܢ ܢܶܟܝ̈ܳܢܶܐ</l>
                <l n="358">ܘܝܰܗ̱ܒ ܠܺܝ ܐܶ݀ܚܙܶܝܟ ܘܶܐܬ݂ܒܰܝܰܐܐ ܒܳܟ ܟܰܕ ܠܳܐ ܣܶܒܼܪܶܬ </l>
                <l n="359">ܛ݀ܥܺܝܬ ܠܺܝ ܡܪܳܪܰܝ ܘܰܥܒܰܪ̈ܝ̱ ܥܳܩ̈ܳܬ݂ܝ̱ ܘܰܫܠܶܡ ܒܺܝܫ̈ܳܬ݂ܝ̱܇</l>
                <l n="360">ܘܟܽܠ ܚܰܕ̈ܘܳܬ݂ܐ ܩܢܺܝܬ ܒܰܚܙܳܬ݂ܟ ܡܶܟܼܳܐ ܘܰܠܗܰܠ.</l>
                <l n="361">ܠܳܐ ܐ̱ܢܳܫ ܢܶܦܣܽܘܩ ܣܰܒܪܳܐ ܕܡܺܝܬ݂ܶܗ ܕܠܳܐ ܡܶܬ݂ܢܰܚܰܡ܇</l>
                <l n="362">ܕܠܺܝ ܡܶܢ ܩܰܒܪܳܐ ܦܢܳܐ ܠܶܗ ܝܰܘܣܶܦ ܐܶܬ݂ܒܰܝܰܐ ܒܶܗ.</l>
                <l n="363">ܕܳܨ ܐܺܝܣܪܳܐܶܝܠ ܣܳܒܳܐ ܐܒܺܝܠܳܐ ܒܚܼܶܙܘܳܐ ܕܰܒܪܶܗ܇ </l>
                <l n="364">ܘܰܚܼܕܺܝ ܝܰܘܣܶܦ ܛܰܠܝܳܐ ܪܚܺܝܡܼܳܐ ܒܩܽܘܒܠܳܐ ܕܰܐܒܽܘܗ̱ܝ. </l>
                <l n="365">ܚܽܘܪ ܒܶܗ ܒܶܐܒܠܳܐ ܕܰܩܕܳܡ ܩܰܠܺܝܠ ܛܽܘܪܳܦܳܐ ܗ̱ܘܳܐ܇ </l>
                <l n="366">ܡܙܰ݀ܒܰܢ ܝܰܘܣܶܦ ܘܰܚܣܼܺܝܡ ܘܰܛܪܺܝܼܕ ܘܰܛܠܺܝܼܡ ܘܰܚܒܺܝܫ.</l>
                <l n="367">ܘܰܐܒܺܝܠ ܝܰܥܩܽܘܒ ܚܰܫܺܝܫ ܘܰܟܡܺܝܪ ܘܰܡܠܐܼܶ ܘ̈ܳܝܶܐ܇</l>
                <l n="368">ܘܥܰܫܺܝܢ ܐܶܒܠܶܗ ܘܪܰܒܳܐ ܥܳܩܬ݂ܗ ܘܣܳܒܶܠ ܙܰܘ̈ܥܶܐ.</l>
                <l n="369">ܘܰܨܪܳܐ ܦܪܺܝܣܶܗ ܘܰܠܒܶܫ ܣܰܩܳܐ ܘܰܒ݀ܟܳܐ ܪܰܒܰܬ݀ ܇</l>
                <l n="370">ܘܛܰܠܝܳܐ ܡܫܰܿܥܒܰܕ ܘܣܳܒܳܐ ܪܰܚܺܝܩ ܡܶܢ ܒܽܘܝܳܐܳܐ. </l>
                <l n="371">ܬܳܐ ܚܼܙܺܝ ܗܳܫܳܐ ܕܰܥܒܼܰܪ ܙܰܒܢܳܐ ܘܰܫܠܶܡܼ ܩܺܐܪܣܳܐ܇</l>
                <l n="372">ܘܢܰܨܰܚܼ ܝܰܘܣܶܦ ܘܺܝܪܶܒ ܘܰܐܡܠܶܟ ܘܰܗܘܳܐ ܪܰܒܳܐ.</l>
                <l n="373">ܐܶܒܠܶܗ ܕܝܰܥܩܽܘܒ ܐܶܫܬܰܚܠܰܦ ܗ̱ܘܳܐ ܠܚܰܕܽܘܬ݀ ܠܶܒܳܐ܇</l>
                <l n="374">ܘܗܺܝ ܟܰܪܝܽܘܬ݂ܐ ܐܶܬ݂ܗܰܦܟܰܬ ܗܘܳܬ ܠܰܦܨܺܝܚܽܘܬ݂ܐ. </l>
                <l n="375">ܘܰܠܒܺܝܫ̈ܳܬ݂ܳܐ ܕܚܰܝ̈ ܛܳܒ̈ܳܬ݂ܳܐ ܘܰܐܥܒܰܪ ܐܶܢܶܝܢ. </l>
                <l n="376">ܘܰܐܟܡܳܐ ܕܠܳܐ ܗܘ̈ܰܝ ܐܳܦܠܳܐ ܡܶܗܘܳܐ ܡܶܢ ܫܽܘܪܳܝܳܐ. </l>
                <l n="377">ܝܰܥܩܽܘܒ ܕܳܐܶܨ ܘܝܰܘܣܶܦ ܚܳܕܶܐ ܘܶܐܒܠܳܐ ܠܰܝܬܰܘܗ̱ܝ܆</l>
                <l n="378">ܘܗܳܠܶܝܢ ܕܰܗܘ̈ܰܝ ܕܥܶܟ݂̈ܝ ܥܰܡ ܙܰܒܢܳܐ ܠܳܐ ܐܺܝܬܰܝܗܶܝܢ.</l>
                <l n="379">ܓܺܝܓ݂ܠܳܐ ܪܶܗܛܰܬ݀ ܘܰܕܚܰܬ݀ ܐܶܢܶܝ̈ܢ ܘܶܐܫܬܰܚܠܰܦ ܗܘ̈ܰܝ܇ </l>
                <l n="380">ܘܰܗܘ̈ܰܝ ܟܽܠܗܶܝܢ ܡܶܛܽܠ ܝܰܘܣܶܦ ܠܰܘ ܕܰܠܩܽܘܒܠܶܗ܀</l>
                <l n="381">ܡܳܪܳܐ ܕܙܰܒܢ̈ܶܐ ܒܺܐܝܕܰܘܗ̱ܝ ܣܺܝܡܺܝܢ ܟܽܠ ܫܽܘܚ̈ܠܳܦܺܝܢ܇ </l>
                <l n="382">ܘܕܺܝܠܶܗ ܐܶܢܽܘܢ ܕܽܘܒܳܪ̈ܰܝܗܽܘܢ ܘܰܐܣܟܺܝ̈ܡܰܝܗܽܘܢ.</l>
                <l n="383">ܡܫܰܦܶܠ ܘܰܡܪܺܝܼܡ ܐܰܝܟ ܨܶܒܝܳܢܶܗ ܠܰܒܢܰܝܢ̈ܳܫܳܐ܇ </l>
                <l n="384">ܕܰܒܟ݂ܽܠ ܦܽܘܪ̈ܣܺܝܢ ܨܶܝܕܰܘܗ̱ܝ ܢܶܐܣܽܘܪ ܟܽܠ ܪ̈ܶܥܝܳܢܺܝܢ </l>
                <l n="385">ܡܫܰܚܠܶܦ ܙܰܒ̈ܢܶܐ ܘܕܰܙܥܽܘܪܽܘܬ݂ܐ ܘܰܕܪܰܒܽܘܬ݂ܐ܇</l>
                <l n="386">ܕܰܥܠܰܘܗ̱ܝ ܒܰܠܚܽܘܕ ܢܶܬܬܟ݂ܠ ܥܳܠܡܳܐ ܘܠܳܐ ܥܰܠ ܙܰܒ̈ܢܶܐ. </l>
                <l n="387">ܝܳܗܶܒ ܥܽܘܬ݂ܪܳܐ ܘܡܶܣܟܺܢܽܘܬ݂ܐ ܕܰܒܬܰܪ̈ܬܰܝܗܶܝܢ܆</l>
                <l n="388">ܢܺܐܠܰܦ ܥܳܠܡܳܐ ܕܰܡܫܰܢܝܳܢܰܐ ܗ̱ܘ ܒܰܥܒ̈ܺܝܕܳܬ݂ܗ. </l>
                <l n="389">ܡܰܚܶܐ ܘܡܰܐܣܶܐ ܕܰܐܝܢܳܐ ܕܒܳܠܰܥ ܒܶܗ ܢܶܬܓܰܘܰܣ </l>
                <l n="390">ܕܺܐܝܬ ܥܨܳܒܳܐ ܠܟܽܠܗܽܘܢ ܟܺܐܒ̈ܶܐ ܕܡܶܬܛܰܦܶܝܢ ܒܶܗ.</l>
                <l n="391">ܫܰܒܩܶܗ ܠܝܰܥܩܽܘܒ ܝܳܬ݂ܶܒ ܒܶܐܒܠܳܐ ܟܰܕ ܢܳܛܰܪ ܠܶܗ܇ </l>
                <l n="392">ܗܰܘ ܒܽܘܝܳܐܳܐ ܪܰܒܳܐ ܠܚܰܪܬ݂ܐ ܒܚܼܶܙܘܳܐ ܕܰܒܪܶܗ. </l>
                <l n="393">ܣܳܡ ܣܳܗܕܽܘܬ݂ܗ ܒܝܰܘܣܶܦ ܛܰܠܝܳܐ ܟܰܕ ܐܶܙܕܰܒܰܢ܇</l>
                <l n="394">ܘܟܰܣܺܝ ܐ̱ܪܳܙܳܐ ܡܶܢ ܝܳܠܽܘܕܶܗ ܡܶܛܽܠ ܦܽܘܪܣܳܐ. </l>
                <l n="395">ܘܟܰܕ ܫܰܡܶܫ ܒܶܗ ܟܽܠܶܗ ܐܽܘܪܚܳܐ ܕܰܥܬܺܝ̈ܕܳܬ݂ܐ܇ </l>
                <l n="396">ܩܪܳܐ ܘܝܰܗܒܶܗ ܠܶܗ ܕܢܶܬ݂ܒܰܝܰܐܐ ܒܶܗ ܟܶܢ ܡܳܐܶܬ ܗ̱ܘܳܐ. </l>
                <l n="397">ܫܶܐܠܶܗ ܡܶܢܶܗ ܩܰܠܺܝܠ ܙܰܒܢܳܐ ܘܨܳܪ ܒܶܗ ܐ̱ܪ̈ܳܙܰܘܗ̱ܝ܇ </l>
                <l n="398">ܘܟܰܕ ܐܶܫܬܰܡܠܺܝܘ ܟܽܠܗܽܘܢ ܛܽܘܦܣܰܘ̈ܗ̱ܝ ܝܰܗܒܶܗ ܠܰܐܒܽܘܗ̱ܝ܆</l>
                <l n="399">ܓܰܢܒܶܗ ܠܛܰܠܝܳܐ ܘܫܰܕܪܶܗ ܒܽܐܘܪܚܳܐ ܒܶܠܥܳܕ ܐܰܒܽܘܗ̱ܝ܆</l>
                <l n="400">ܘܟܰܕ ܣܽܘܥܪܳܢܶܗ ܫܩܰܠ ܫܽܘܠܳܡܳܐ ܓܠܳܐ ܠܶܗ ܐܰܝܿܟܰܘ. </l>
                <l n="401">ܢܛܰܪ ܓܽܘܥܠܳܢܳܐ ܕܣܺܝܡ ܗ̱ܘܳܐ ܨܶܝܕܰܘܗ̱ܝ ܐܰܝܟ ܫܰܪܺܝܪܳܐ܇ </l>
                <l n="402">ܘܶܐܬ݂ܚܰܫܰܚ ܒܶܗ ܘܫܰܡܠܺܝ ܥܒܳܕܶܗ ܘܠܳܐ ܐܶܫܬܰܚܰܡ. </l>
                <l n="403">ܩܰܒܶܠ ܥܰܒܕܳܐ ܡܶܢ ܓܰܘ ܓܽܘܒܳܐ ܟܰܕ ܐܶܙܕܰܒܰܢ܇ </l>
                <l n="404">ܘܝܰܗ̱ܒ ܒܰܪ ܚܺܐܪ̈ܶܐ ܕܰܓܐܶܐ ܘܝܳܬ݂ܶܒ ܥܰܠ ܡܰܪܟܰܒܬ݂ܐ. </l>
                <l n="405">ܫܩܰܠ ܡܶܣܟܺܢܳܐ ܚܣܺܝܡܳܐ ܣܰܢܝܳܐ ܡܶܢ ܒܶܝܬ ܐܰܚ̈ܰܘܗ̱ܝ܇</l>
                <l n="406">ܘܝܰܗ̱ܒ ܥܰܬܺܝܪܳܐ ܕܣܳܓ݂ܕܺܝܢ ܩܽܘܕܡܰܘܗ̱ܝ ܡܳܪ̈ܰܘܳܬ݂ܐ </l>
                <l n="407">ܕܰܒܪܶܗ ܘܰܫܠܺܝܚ ܘܥܰܠ ܕܰܦܠܰܚ ܒܶܗ ܙܰܒܢܳܐ ܩܰܠܺܝܠ܆</l>
                <l n="408">ܫܽܘܒܚܳܐ ܕܡܶܨܪܶܝܢ ܠܒܶܫ ܘܶܐܬ݂ܦܰܢܺܝ ܠܣܳܒܳܐ ܐܰܒܽܘܗ̱ܝ܆</l>
                <l n="409">ܐܶܫܠܶܐ ܡܶܟܺܝܠ ܡܶܢ ܬܰܫܥܺܝܬ݂ܐ ܕܠܳܐ ܡܶܬ݂ܕܰܪܟܳܐ܇ </l>
                <l n="410">ܟܰܕ ܡܰܘܕܶܐ ܐ̱ܢܳܐ ܕܰܙܟ݂ܳܢܝ̱ ܡܺܐܡܪܶܗ ܕܒܰܪ ܥܶܒܪ̈ܳܝܶܐ. </l>
                <l n="411">ܠܰܘ ܗܽܘ ܡܺܐܡܪܳܐ ܫܩܰܠ ܫܽܘܠܳܡܳܐ ܐܶܢܳܐ ܚܳܒܶܬ </l>
                <l n="412">ܒܪܺܝܟ ܗ̱ܘ ܕܫܰܪܒܰܘܗ̱ܝ ܠܳܐ ܡܶܬܕܰܪܟܺܝܢ ܡܶܢ ܐܰܪ̈ܥܳܢܶܐ</l>
                <l>ܫܠܶܡ ܡܺܐܡܪܳܐ ܥܶܣܪܳܐ ܕܥܰܠ ܝܰܘܣܶܦ ܕܰܐܡܺܝܼܪ ܠܛܽܘܒܳܢܳܐ ܡܳܪܝ̱ ܝܰܥܩܽܘܒ ܡܰܠܦܳܢܳܐ܀܀܀</l>
            </div>

        </body>
    </text>
</TEI>
