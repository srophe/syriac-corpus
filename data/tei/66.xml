<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8568">On Baptism - <foreign xml:lang="syr">ܥܲܠ ܡܲܥܡܘܿܕܼܝܼܬܼܵܐ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">Digital Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">D. Alphonse Mingana</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
<name type="person" ref="http://syriaca.org/person.xml#wtoma">William Toma</name>
                </respStmt>
            </titleStmt>
            <editionStmt>
                <edition n="0.1"/>
                     <respStmt>
                     <resp>based upon</resp>
                     <name><ptr target="#sourceDesc1"/></name>
                 </respStmt>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/66</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <monogr>
<editor>
<forename>Alphonse</forename>
<surname>Mingana</surname>
</editor>
<title level="m">Narsai doctoris Syri homiliæ et carmina</title>
<idno type="URI">http://syriaca.org/bibl/1765</idno>
<idno type="zotero">301</idno>
<idno type="URI">http://zotero.org/groups/392292/items/6UFVJ9EG</idno>
<idno type="URI">http://www.worldcat.org/oclc/68740316</idno>
<imprint>
<pubPlace>Mausilii</pubPlace>
<publisher>Typis Fratrum Prædicatorum</publisher>
<date>1905</date>
</imprint>
</monogr> 
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
                
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
             <creation>
                 <origDate type="composition" from="0450" to="0500">Second half of the fifth century CE</origDate>
             </creation>
        </profileDesc>
        <revisionDesc status="uncorrectedTranscription">
             <change when="2019-04-26" who="http://syriaca.org/person.xml#jwalters">Added origDate</change>  
            <change when="2017-07-05" who="http://syriaca.org/person.xml#jwalters">Edited text
                structure</change>

            <change when="2017-04-14" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text type="PrintTranscription">
        <body>
            <div type="title" n="0">
                <ab xml:lang="syr">ܥܲܠ ܡܲܥܡܘܿܕܼܝܼܬܼܵܐ</ab>
            </div>
            <div type="rubric" xml:lang="syr">
                <pb ed="http://syriaca.org/bibl/1765" n="356"/>
                <l>ܡܐܡܪܐ ܕܥܣܪܝܢ ܘܬܪܝܢ</l>
                <l>ܥܲܠ ܡܲܥܡܘܿܕܼܝܼܬܼܵܐ</l>
                <l>ܥܘܼܢܵܝܵܐ</l>
                <l>ܒܪܝܼܟ ܡܲܒܿܘܼܥܵܐ ܕܲܪܕܼܵܐ ܥܲܠ ܝܘܿܪܕܿܢܵܢ: ܘܐܸܫܬܼܝܼ ܐܵܕܼܵܡ ܘܥܸܒܼܪܲܬ̤</l>
                <l>:ܨܲܗܝܘܼܬܹܗ: ܐܲܚܲܝ̈</l>
            </div>
            <div type="text" xml:lang="syr">
                <l n="1">:ܡܲܢ̣ܘ ܣܵܦܹ̇ܩ ܕܢܸܦܪܘܿܥ ܚܘܼܒܵܐ ܠܡܲܬܼܩܸܢ ܟܠܵܐ</l>
                <l n="2">ܕܐܸܬܼܵܐ ܒܚܘܼܒܹܿܗ ܕܢܵܘܠܸܕܼ ܐ̄ܢܵܫܵܐ ܪܘܼܚܵܢܵܐܝܼܬܼ ܀</l>
                <l n="3">:ܙܥܘܿܪ ܗ̄ܘ̣ ܦܘܼܡ̇ܐ ܘܥܘܼܡܩܵܐ ܕܢܵܘܕܸܿܐ ܥܲܡܲܢ</l>
                <l n="4">ܠܚܹܝܠ ܒܵܪܘܿܝܵܐ ܕܚܲܕܸܿܬܼ ܨܲܠܡܲܢ ܘܲܥ̣ܛܵܐ ܥܵܘ̣ܠܲܢ ܀</l>
                <l n="5">:ܐܲܝܟ ܕܲܒܼܟܼܘܼܪܵܐ ܢܲܣܟܹܿܗ ܠܨܲܠܡܲܢ ܒܡܲܥܡܘܿܕܼܝܼܬܼܵܐ</l>
                <l n="6">ܘܲܚܠܵܦ ܡܸܕܼܪܲܢ ܥܲܒܼܕܲܢ ܕܲܗܒܼܵܐ ܪܘܼܚܵܢܵܝܵܐ ܀</l>
                <l n="7">:ܪܘܼܚܵܢܵܐܝܼܬܼ ܨܒܼܵܐ ܕܲܢܨܘܼܪܲܢ ܕܠܵܐ ܣܲܡܡܵܢܹ̈ܐ</l>
                <l n="8">ܕܠܵܐ ܬܘܼܒܼ ܬܸܫܚܲܬܼ ܦܲܐܝܘܼܬܼ ܨܲܠܡܵܢ ܒܡܵܝܘܿܬܼܘܼܬܼܵܐ ܀</l>
                <l n="9">:ܐܘܿ ܨܲܝܵܪܵܐ ܕܨܵܐܲܪ ܨܲܠܡܹ̈ܐ ܒܕܲܦܵܐ ܕܡܲܝܵ̈ܐ</l>
                <l n="10">ܘܠܵܐ ܡܸܬܼܥܵܘܟܼܵܐ ܐܘܼܡܵܢܘܼܬܹܗ ܡ̣ܢ ܕܲܠܩܘܼܒܼܠܵܐ ܀</l>
                <l n="11">:ܐܘܿ ܐܘܼܡ̇ܢܵܐ ܕܢܵܦܲ̄̇ܚ ܪܘܼܚܵܐ ܕܠܵܐ ܒܐܝܼ̈ܕܝܵܐ</l>
                <l n="12">ܘܙܵܪܲܥ ܚܲܝܹ̈ܐ ܠܵܐ ܡ̇ܝܘܿܬܹ̈ܐ ܒܡܵܝܘܿܬܘܼܬܼܵܐ ܀</l>
                <l n="13">:ܐܹܝܘ ܦܘܼܩܕܵܢܵܐ ܕܲܦܫܝܼ̈ܩܵܢ ܠܹܗ ܟܠ ܥܲܣ̈ܩܵܬܼܵܐ</l>
                <l n="14">ܘܡܲܩܢܸܐ ܚܲܝܠܵܐ ܠܲܡܚܝܼ̈ܠܵܬܼܵܐ ܒܚܹܝܠ ܪܲܒܿܘܼܬܹܗ ܀</l>
                <l n="15">:ܐܹܝܘ ܨܸܒܼܝܵܢܵܐ ܕܩܵܕܹ̇ܡ ܪܸܡܙܹܗ ܠܣܵܥܘܿܪܘܼܬܹܗ</l>
                <l n="16">ܘܥܲܕܼܠܵܐ ܢܸܵܒܼܪܸܐ ܚܙ̣ܵܝܗܝ ܒܝܼܕܲܥܬܹܗ ܠܗܵܘ̇ ܡ̇ܐ ܕܲܒܼܪܵܐ ܀</l>
                <l n="17">:ܚܙܸܐ ܗ̄ܘ̣ܵܐ ܠܪܸܡܙܹܗ ܗܵܢ ܨܸܒܼܝܵܢܵܐ ܕܚܵܘܝܼ ܨܹܐܕܲܝܢ</l>
                <l n="18">ܘܒܹܗ ܚܵܐ̇ܪ ܗ̄ܘ̣ܵܐ ܥܲܕܼܠܐ ܢܸܒܼܪܹܝܢ ܒܪܵܫܝܼܬܼ ܕܲܒܼܪܵܢ ܀</l>
                <l n="19">:ܩܕܼܵܡ ܬܘܼܩܵܢܹܗ ܨܝܼܪ ܗ̄ܘ̣ܵܐ ܩܕܼܵܡܘܗܝ ܨܠܸܡ ܚܘܼܕܵܬܲܢ</l>
                <l n="20">ܘܥܲܡ ܐܝܼܬܼܘܼܬܹܗ ܐܝܼܬܼ ܗ̄ܘ̣ܵܐ ܒܠܸܒܹܿܗ ܕܗܵܕܹܐ ܢܸܥܒܸܿܕܼ ܀ </l>

                <pb ed="http://syriaca.org/bibl/1765" n="357"/>

                <l n="21">:ܒܚܸܟܼܡܵܐ ܣܲܥܪܵܗ̇ ܐܲܝܟ ܡ̇ܐ ܕܲܦܐܹܐ ܠܝܵܕܲܥ ܟܠܵܐ</l>
                <l n="22">ܘܚܲܟܿܝܼܡܵܐܝܼܬܼ ܓܡ݂ܲܪ ܨܸܒܼܝܵܢܹܗ ܘܚܵܘܝܼ ܚܲܝܠܹܗ ܀</l>
                <l n="23">:ܒܪܝܼܬܼܵܐ ܕܬܸܢܝܵܐ ܒܪ̣ܵܐ ܠܲܒܼܪܝܼܬܼܵܐ ܕܲܒܼܪܵܐ ܒܪܵܫܝܼܬܼ</l>
                <l n="24">ܘܢܲܦܸܨ ܡܸܢܵܗ̇ ܥܲܬܿܝܼ̈ܩܵܬܼܵܐ ܕܡ̇ܝܘܬܼܘܼܬܼܵܐ ܀</l>
                <l n="25">:ܫܘܼܚܬܵܐ ܕܥܵܘ̣ܠܵܐ ܨܒܼ݂ܵܐ ܕܲܢܟܲܦܲܪ ܡ̣ܢ ܡ̇ܝܘܿܬܹ̈ܐ</l>
                <l n="26">ܘܐܵܘܚܸܕܼ ܪܸܡܙܹܗ ܐ̄ܣܦܘܼܓܵܐ ܕܪܘܼܚܵܐ ܒܐܝܼܕܼܵܐ ܕܦܲܓܼܪܲܢ ܀</l>
                <l n="27">:ܡܲܢ ܗ̄ܘ̣ ܣܵܡܹ݂ܗ ܠܨܸܒܼܝܵܢ ܚܘܼܒܹܿܗ ܕܲܠܘܵܬܼ ܓܸܢܣܲܢ</l>
                <l n="28">ܘܲܠܫܝܼܛܘܼܬܲܢ ܥܒ݂ܲܕܼ ܫܲܠܝܼܛܹ̈ܐ ܚܸܟܼ̈ܡܵܬܹܗ ܀</l>
                <l n="29">:ܡܸܢܹܗ ܕܡܸܕܼܪܲܢ ܥܒ݂ܲܕܼ ܓܹܐܙܲܒܼܪܹ̈ܐ ܕܲܣܬܼܝܼܪ̈ܵܬܹܗ</l>
                <l n="30">ܘܡܸܢܹܗ ܐܲܩܝܼܡ ܐܲܦܸܛܪ̈ܘܿܦܹܐ ܠܡܸܬܲܠ ܚܲܝܹ̈ܐ ܀</l>
                <l n="31">:ܟܵܡܢܹ̈ܐ ܓܒܼ݂ܵܐ ܠܹܗ ܐܲܝܟ ܡܸܨܥܵܝܹ̈ܐ ܒܹܝܬܼ ܠܹܗ ܠܥܲܡܲܢ</l>
                <l n="32">ܘܫܲܕܿܪ ܐܸܢܘܿܢ ܒܐܝܼܙܓܲܕܿܘܼܬܼܵܐ ܕܲܠܘܵܬܼ ܐ̄ܢܵܫܵܐ ܀</l>
                <l n="33">:ܠܗܘܿܢ ܗ̄ܘ̣ ܝܲܗ̣̄ܒܼ ܗ̄ܘ̣ܵܐ ܛܲܒܼܥܵܐ ܪܲܒܵܐ ܕܐܲܠܵܗܘܼܬܹܗ</l>
                <l n="34">ܕܲܢܚܲܬܿܡܘܼܢ ܒܹܗ ܣܵܥܘܿܪܘܼܬܼܵܐ ܕܚܘܼܕܵܬܼ ܟܠܵܐ ܀</l>
                <l n="35">:ܠܗܘܿܢ ܗ̄ܘ̣ ܐܲܓܼܥܸܠ ܥܘܼܬܼܪܵܐ ܕܪܘܼܚܵܐ ܕܠܵܐ ܡܸܣܬܲܝܒܲܟ</l>
                <l n="36">ܕܲܢܦܲܠܓܼܘܼܢܵܝܗܝ ܚܘܼܒܵܢܵܐܝܼܬܼ ܠܦܘܼܬܼ ܪܲܒܿܘܼܬܹܗ ܀</l>
                <l n="37">:ܐܘܼܡ̇ܢܘܼܬܼܵܐ ܪܘܼܚܵܢܝܵܬܵܐ ܐܲܠܸܦ ܐܸܢܘܿܢ</l>
                <l n="38">ܕܢܸܗܘܘܿܢ ܨܵܝ̇ܪܝܼܢ ܨܠܸܡ ܚܲܝܘܼܬܼܵܐ ܒܪܲܦܵܐ ܕܡܲܝ̈ܵܐ ܀</l>
                <l n="39">:ܐܹܝܘ ܦܲܓܼܪ̈ܵܢܹܐ ܨܵܝܪ̈ܲܝ ܪܘܼܚܵܐ ܕܠܵܐ ܒܐܝܼ̈ܕܲܝܵܐ</l>
                <l n="40">ܐܹܝܘ ܡ̇ܝܘܿܬܹ̈ܐ ܡܡܲܕܲܟܲܝ̈ ܚܲܝܹ̈ܐ ܒܡܵܝܘܿܬܼܘܼܬܼܵܐ ܀</l>
                <l n="41">:ܐܹܝܘ ܟܵܗܢܘܼܬܼܵܐ ܟܡܵܐ ܐܸܬܼܥܲܠܝܲܬ̤ ܠܥܸܠ ܡ̣ܢ ܟܠܵܐ</l>
                <l n="42">ܘܐܸܚܕܲܬ̤ ܢܘܼܡܹܐ ܒܪܵܘܡ̇ܐ ܘܥܘܼܡܩܵܐ ܒܚܹܝܠ ܗܵܘ̇ ܕܲܓܼܒܼܵܗ̇ ܀</l>
                <l n="43">:ܐܹܝܘ ܬܸܕܡܘܼܪܬܵܐ ܕܪܲܒ ܗ̄ܘ̣ ܬܲܗܪܵܗ̇ ܡ̣ܢ ܬܲܫܥܝܼܬܼܵܐ</l>
                <l n="44">ܕܡ̇ܝܘܿܬܼܘܼܬܼܵܐ ܬܚܸܐ ܗܝ̤ ܠܵܗܿ ܐܲܝܟ ܕܲܒܼܕܼܝܼܠܵܗ̇ ܀</l>
                <l n="45">:ܐܹܝܘ ܨܸܒܼܝܵܢܵܐ ܕܬܲܚܬܿܝܼ ܢܲܦܫܵܗ ܨܝܕܼ ܬܘܼܩܵܢܵܘ̈ܗܝ</l>
                <l n="46">ܘܣܵܡܹ݂ܗ ܠܥܬܼܪܹܗ ܒܐܝܼܕܼܵܐ ܕܒܸܣܪܵܐ ܕܬܲܥܬܲܪ ܗܝ̤ ܠܵܗ̇ ܀</l>
                <l n="47">:ܐܹܝܘ ܒܵܪܘܿܝܵܐ ܕܐܸܬܼܵܐ ܘܚܲܪܲܕܼ ܒܵܪܘܿܝܘܼܬܹܗ</l>
                <l n="48">ܘܐܵܘܚܸܕܼ ܩܲܢܝܵܐ ܠܲܥ̇ܒܼܵܕܼ ܐܝܼܕܼܵܘ̈ܗܝ ܕܲܢܨܘܼܪ ܗܘ̤ ܠܹܗ ܀</l>
                <l n="49">:ܡܲܢ ܠܵܐ ܢܸܬܼܗܲܪ ܒܪܲܘܼܬܼ ܚܘܼܒܵܐ ܕܒܲܣܝܼܡܘܼܬܹܗ</l>
                <l n="50">ܕܥܲܒܼܕܹܿܗ ܠܡܸܕܼܪܲܢ ܒܵܪܹܐ ܒܪܝܼܬܼܵܐ ܒܕܼܘܼܡܝܵܐ ܕܝܼܠܹܗ ܀</l>
                <l n="51">:ܡܲܢ ܠܵܐ ܢܵܘܕܸܐ ܠܲܒܼܛܝܼܠܘܼܬܹܗ ܕܲܠܘܵܬܼ ܓܸܢܣܲܢ</l>
                <l n="52">ܕܪܲܡܪܸܡ ܫܸܦܠܲܢ ܥܲܡ ܐܝܼܬܿܘܼܬܹܗ ܕܠܵܐ ܡܸܬܿܕܵܪܟܵܐ ܀</l>
                <l n="53">:ܠܹܗ ܠܲܟܼܝܵܢܲܢ ܝܲܗ̣̄ܒܼ ܫܘܼܠܛܵܢܵܐ ܥܲܡ ܚܘܼܕܵܬܹܗ</l>
                <l n="54">ܕܗܘ̤ ܠܹܗ ܢܸܒܼܪܵܐ ܒܪܝܼܬܼܵܐ ܚܕܲܬܵܐ ܕܠܠܵܐ ܡܵܝܘܿܬܹ̈ܐ ܀</l>
                <l n="55">:ܚܹܝܠ ܚܲܝܘܼܬܼܵܐ ܢܦܲܚ̣ ܒܹܗ ܒܦܲܓܼܪܲܢ ܡ̇ܘܠܸܕܼ ܚܲܫܹ̈ܐ</l>
                <l n="56">ܘܫܲܪܝܼ ܡܬܲܪܓܸܿܡ ܪ̈ܘܼܚܵܢܝܼܬܼܵܐ ܕܠܵܐ ܚܲܙ̈ܝܵܢ ܠܹܗ ܀</l>
                <l n="57">:ܐܘܼܡ̇ܢܘܼܬܼܵܐ ܕܒܼܵܪܘܿܝܘܼܬܹܗ ܚܵܘܝܼ ܠܢܲܦܫܲܢ</l>
                <l n="58">ܘܲܩܢܵܬ̤ ܚܲܝܠܵܐ ܕܬܸܒܼܪܸܐ ܒܪܝܼܬܼܵܐ ܐܲܝܟ ܒܵܪܘܿܝܵܐ ܀ </l>

                <pb ed="http://syriaca.org/bibl/1765" n="358"/>

                <l n="59">:ܒܡܸܠܬܼܵܐ ܕܡܸܢܹܗ ܨܵܝܪܵܐ ܐ̄ܢܵܫܵܐ ܒܥܘܼܒܵܐ ܕܡܲܝ̈ܵܐ</l>
                <l n="60">ܘܡܲܪܲܟܿܒܼܵܐ ܠܗܘܿܢ ܪܘܼܚܵܢܵܐܝܼܬܼ ܕܠܵܐ ܒܐܝܼ̈ܕܲܝܵܐ ܀</l>
                <l n="61">:ܦܘܼܪܣܵܐ ܗ̄ܘ̣ ܗܵܢܵܐ ܕܪܵܡ ܒܘܼܕܵܩܹܗ ܡ̣ܢ ܬܲܫܥܝܼܬܼܵܐ</l>
                <l n="62">ܘܨܸܒܼܝܵܢ ܟܲܣܝܵܐ ܡܨܸܐ ܕܲܢܬܲܢܹܝܘܗܝ ܐܲܟܼܡܵܐ ܐܝܼܿܬܼܵܘܗܝ ܀</l>
                <l n="63">:ܒܫܲܦܝܘܼܬܼ ܢܵܦܫܵܐ ܡܨܸܐ ܪܸܥܝܵܢܵܐ ܕܢܸܬܼܒܲܩܸܐ ܒܹܗ</l>
                <l n="64">ܘܲܚܠܵܦ ܥܲܝܢܹ̈ܐ ܒܗܵܘܢܵܐ ܚܵܙܹ̇ܐ ܠܝܲܩܝܼܪܘܼܬܹܗ ܀</l>
                <l n="65">:ܝܲܩܝܼܪ ܫܲܪܒܹܿܗ ܘܠܵܐ ܡܸܬܼܡܲܠܲܠ ܦܲܓܼܪܵܢܵܐܝܼܬܼ</l>
                <l n="66">ܘܪܵܡ̇ܐ ܒܥܵܬܹܐ ܘܠܵܐ ܡܸܬܿܕܲܪܟܵܐ ܐܲܪܥܵܢܵܐܝܼܬܼ ܀</l>
                <l n="67">:ܪܘܼܚܵܢܵܐܝܼܬܼ ܡܪܲܟܲܒܼ ܫܲܪܒܵܐ ܕܚܘܼܕܵܬܼ ܨܲܠܡܲܢ</l>
                <l n="68">ܘܐܸܠܵܐ ܒܪܘܼܚܵܐ ܠܵܐ ܡܨܸܐ ܦܘܼܡ̇ܐ ܡܬܲܓܸܿܡ ܫܲܪ̈ܒܵܘܗܝ ܀</l>
                <l n="69">:ܫܡܲܝܵܢܵܐܝܼܬܼ ܡܲܕܸܿܟ ܣܲܡ̇ܐ ܠܟܹܐܒܹܗ ܕܥܵܘ̣ܠܲܢ</l>
                <l n="70">ܘܐܸܢ ܠܵܐ ܣܵܠܹ̇ܩ ܗܵܘܢܵܐ ܠܪܵܘܡ̇ܐ ܠܵܐ ܚܵܙܹ̇ܐ ܠܹܗ ܀</l>
                <l n="71">:ܠܪܲܒܿ ܪ̈ܲܒܵܢܹܐ ܛܬܼܝܼܒܼ ܦܘܼܪܩܵܢܵܐ ܕܗܸܓܼܝܵܢ ܚܲܝܲܝ̈ܢ</l>
                <l n="72">ܘܐܸܢ ܠܵܐ ܡܕܲܡܸܐ ܐܲܝܢܵܐ ܕܝܵܠܹܦ ܠܵܐ ܡܸܣܬܲܟܲܠ ܀</l>
                <l n="73">:ܬܵܘ ܬܲܠܡܝܼ̈ܕܹܐ ܕܪܲܒܵܐ ܡܫܝܼܚܵܐ ܢܚܘܼܪ ܬܲܩܢܵܐܝܼܬܼ</l>
                <l n="74">ܒܲܟܼܬܼܝܼ̈ܒܼܵܬܼܵܐ ܪ̈ܘܼܚܵܢܝܵܬܼܵܐ ܕܡܲܥܡܘܿܕܼܝܼܬܼܵܐ ܀</l>
                <l n="75">:ܬܵܘ ܝܵܪ̈ܘܿܬܹܐ ܕܲܕܝܵܬܹܩܹܐ ܟܬܼܝܼܒܲܬܼ ܒܲܕܼܡ̇ܐ</l>
                <l n="76">ܚܙܵܘ ܡܲܪ̈ܗܵܛܹܐ ܕܝܘܼܬܼܪ̈ܵܢܲܝܿܘܿܢ ܒܥܲܝܢܵܐ ܕܪܘܼܚܵܐ ܀</l>
                <l n="77">:ܬܵܘ ܐܸܬܼܒܲܩܵܘ ܒܪܸܚܡܲܬܼ ܚܘܼܒܵܐ ܕܡܲܪ̈ܗܵܛܲܝܟܿܘܿܢ</l>
                <l n="78">ܘܩܲܠܸܣܘ ܘܐܵܘܪܸܒܼܘ ܠܡܲܥܬܲܪ ܐ̄ܢܵܫܵܐ ܡ̣ܢ ܣܝܼܡܵܬܹ̈ܐ ܀</l>
                <l n="79">:ܬܵܘ ܫܲܘܝܵܐܝܼܬܼ ܒܢܲܝܵ̈ܐ ܕܟܲܝ̈ܵܐ ܕܡܲܥܡܘܿܕܼܝܼܬܼܵܐ</l>
                <l n="80">ܢܨܘܼܪ ܒܲܪܬܼ ܩܵܠܵܐ ܕܩܵܥ̇ܝܵܐ ܒܡܲܝ̈ܵܐ ܘܩܵܢܹ̇ܝܢ ܚܲܝܠܵܐ ܀</l>
                <l n="81">:ܬܵܘ ܢܸܬܼܒܲܩܸܐ ܦܵܪܘܿܫܵܐܝܼܬܼ ܒܐܝܼܕܼܵܐ ܕܒܸܣܪܵܐ</l>
                <l n="82">ܕܩܵܒܼ̇ܪܵܐ ܦܲܓܼܪܹ̈ܐ ܘܲܡܢܲܚܡܵܐ ܠܗܘܿܢ ܩܲܠܝܼܠܵܐܝܼܬܼ ܀</l>
                <l n="83">:ܢܸܬܿܛܲܝܲܒܼ ܢܸܚܙܸܐ ܬܲܗܪܵܐ ܒܗܲܝܟܲܠ ܩܘܼܫܵܐ</l>
                <l n="84">ܘܚܲܝ̈ܠܲܝ ܪܵܘܡ̇ܐ ܕܲܡܙܲܚܝܼܢ ܠܹܗ ܠܐ̄ܪܵܙ ܦܘܼܪܩܵܢܲܢ ܀</l>
                <l n="85">:ܗܵܐ ܥܸܕܼܢܵܐ ܕܬܼܵܒܲܥ̇ ܛܲܟܼܣܵܐ ܡ̣ܢ ܚܲܙܵܝܹ̈ܐ</l>
                <l n="86">ܢܲܩܸܬܼ ܟܠܢܵܫ ܚܝܵܪܵܐ ܕܗܵܘܢܹܗ ܒܲܕܼܡܸܬܼܡܲܠ̈ܠܵܢ ܀</l>
                <l n="87">:ܗܵܐ ܡܸܬܿܛܲܝܲܒܼ ܟܵܗܢܵܐ ܕܢܸܥܘܿܠ ܠܲܩܕܼܘܿܫ ܩܘܼܕܼܫܹ̈ܐ</l>
                <l n="88">ܕܢܸܦܬܲܚ ܬܲܪܥܵܐ ܕܡܲܠܟܿܘܼܬܼ ܪܵܘܡ̇ܐ ܩܕܼܵܡ ܥܵܠܘܿܠܹ̈ܐ ܀</l>
                <l n="89">:ܗܵܐ ܡܸܬܼܩܲܪܲܒܼ ܠܐܲܦܲܝ̈ ܬܲܪܥܵܐ ܕܒܹܝܬܼ ܡܲܠܟܿܘܼܬܼܵܐ</l>
                <l n="90">ܕܢܸܣܲܒܼ ܚܲܝܠܵܐ ܠܫܘܼܡܠܵܝ ܐ̄ܪ̈ܵܙܹܐ ܕܗܵܘܹ̇ܝܢ ܒܐܼܕܹܗ ܀</l>
                <l n="91">:ܗܵܐ ܦܵܫܹ̇ܛ ܠܹܗ ܡܲܠܟܵܐ ܕܪܵܘܡ̇ܐ ܐܝܼܕܼܵܐ ܕܪܘܼܚܵܐ</l>
                <l n="92">ܘܣܵܐܹ̇ܡ ܒܐܝܼܕܹܗ ܛܲܒܼܥܵܐ ܕܲܫܡܹܗ ܕܢܸܛܒܿܘܿܥ ܥܸܪ̈ܒܵܘܗܝ ܀</l>
                <l n="93">ܗܵܐ ܡܲܐܒܸܿܫ ܠܹܗ ܐܸܣܛܲܠ ܫܘܼܒܼܚܵܐ ܕܠܵܐ ܡܵܝܘܿܬܹ̈ܐ: </l>

                <pb ed="http://syriaca.org/bibl/1765" n="359"/>

                <l n="94">ܕܲܢܟܲܣܸܐ ܒܵܗ̇ ܨܲܥܪܵܐ ܕܐ̄ܢܵܫܵܐ ܕܚܵܒܼܘ ܘܐܸܬܼܦܲܪܣܝܼܘ ܀</l>
                <l n="95">:ܗܵܐ ܡܲܢܲܥ ܠܹܗ ܠܡܸܣܥܲܪ ܥܵܢ̈ܵܐ ܕܐܸܬܼܓܲܥܠܲܬ̤ ܠܹܗ</l>
                <l n="96">ܘܲܡܪܝܼܡ ܩܵܠܹܗ ܘܩܵܪܹܐ ܠܥܸܪ̈ܒܵܘܗܝ ܒܲܫܡܵܗܲܝ̈ܗܘܿܢ ܀</l>
                <l n="97">:ܗܵܐ ܡܸܬܼܟܲܢܫܝܼܢ ܥܸܪ̈ܒܹܿܐ ܘܐܸܡܪܹ̈ܐ ܘܲܢ̈ܩܵܘܵܬܼܵܐ</l>
                <l n="98">ܘܡܲܪܡܸܐ ܥܠܲܝܗܘܿܢ ܛܲܒܼܥܵܐ ܕܚܲܝܹ̈ܐ ܕܡܸܠܲܬܼ ܡ̇ܪܹܗ ܀</l>
                <l n="99">:ܗܵܐ ܡܲܥܸܠ ܠܗܘܿܢ ܐܲܝܟ ܕܲܠܟܼܘܼܪܵܐ ܒܝܲܕܼ ܡܸܠܲܝ̈ܗܘܿܢ</l>
                <l n="100">ܘܬܼܵܒܲܥ̇ ܡܸܢܗܘܿܢ ܚܕܼܵܐ ܬܵܘܕܿܝܼܬܼܵܐ ܕܫܸܡ ܒܵܪܘܿܝܵܐ ܀</l>
                <l n="101">:ܒܲܕܡܘܼܬܼ ܩܲܢܝܵܐ ܠܒܼܝܼܟ ܠܹܗ ܪܸܡܙܵܐ ܪܘܼܚܵܢܵܐܝܼܬܼ</l>
                <l n="102">ܘܡܲܨܲܚ ܟܵܬܹ̇ܒ ܦܲܓܼܪܵܐ ܘܢܲܦܫܵܐ ܒܲܣܦܲܪ ܚܲܝܹ̈ܐ ܀</l>
                <l n="103">:ܐܲܝܟ ܕܲܒܼܫܲܒܼܛܵܐ ܪܵܕܹܦ ܡܸܢܗܘܿܢ ܒܡܸܠܲܬܼ ܦܘܼܡܹܗ</l>
                <l n="104">ܚܸܫܟܵܐ ܕܛܘܼܥܝܲܝ ܕܣܲܡܝܼ ܐܸܢܘܿܢ ܡ̣ܢ ܒܘܼܝܵܢܵܐ ܀</l>
                <l n="105">:ܡܪܝܼܡ ܒܲܪܬܼ ܩܵܠܹܗ ܘܐܵܡܲ݁ܪ ܕܲܟܼܦܘܿܪ ܒܒܼܝܼܫܵܐ ܘܚܲܝܠܹܗ</l>
                <l n="106">ܘܲܒܼܡܲܠܲܐܟܼܵܘ̈ܗܝ ܘܲܒܼܬܸܫܡܸܫܬܹܿܗ ܘܲܒܼܛܵܥܝܼܘܼܬܹܗ ܀</l>
                <l n="107">:ܟܵܦ̇ܪܝܼܢ ܠܘܼܩܵܕܼܵܡ ܒܡܵܪܘܼܬܼ ܒܝܼܫܵܐ ܕܫܲܥܒܸܿܕܼ ܐܸܢܘܿܢ</l>
                <l n="108">ܘܐܲܟܸܿܢ ܡ̇ܘܕܹܿܝܢ ܒܚܹܝܠ ܒܵܪܘܿܝܵܐ ܕܚܲܪܲܪ ܐܸܢܘܿܢ ܀</l>
                <l n="109">:ܬܲܪܬܹܿܝܢ ܐܵܡܲ݁ܪ ܐܲܝܢܵܐ ܕܩܵܪܸܒܼ ܠܐ̄ܪ̈ܵܙܲܝ ܥܹܕܿܬܵܐ</l>
                <l n="110">ܟܦܘܼܪܝܵܐ ܕܒܼܝܼܫܵܐ ܘܗܲܝܡܵܢܘܼܬܼܵܐ ܕܲܒܼܥܵܒܼܘܿܕܵܐ ܀</l>
                <l n="111">:ܟܦܝܼܪ ܒܹܗ ܒܒܼܝܼܫܵܐ ܘܲܒܼܡܲܠܲܐܟܼܵܘ̈ܗܝ ܩܵܥܹ̇ܐ ܒܩܵܠܵܐ</l>
                <l n="112">ܘܠܲܝܬܿ ܠܝܼ ܥܲܡܹܗ ܫܵܘܬܵܦܘܼܬܼܵܐ ܘܐܵܦܠܵܐ ܒܡܸܠܬܼܵܐ ܀</l>
                <l n="113">:ܐܲܝܟ ܡܸܨܥܵܝܵܐ ܩܵܐܹ̇ܡ ܟܵܗܢܵܐ ܘܲܡܫܲܐܸܠ ܠܹܗ</l>
                <l n="114">ܕܲܕܡܲܢ ܨܵܒܹ̇ܝܬܿ ܕܬܸܗܘܸܐ ܥܲܒܼܕܵܐ ܡܸܟܹܿܝܠ ܘܲܠܗܲܠ ܀</l>
                <l n="115">:ܡܸܢܹܗ ܝܵܠܹ̇ܦ ܕܲܠܡܲܢ ܨܵܒܹ̇ܐ ܕܢܸܩܪܸܐ ܡܵܪܵܐ</l>
                <l n="116">ܘܟܸܢ ܟܵܬܹ̇ܒ ܠܹܗ ܥܲܡ ܡܸܢܝܵܢܵܐ ܕܒܼܘܼܟܼܪܹ̈ܐ ܕܪܵܘܡܵܐ ܀</l>
                <l n="117">:ܡ̣ܢ ܣܵܛܵܢܵܐ ܘܡ̣ܢ ܡܲܠܲܐܟܼܵܘ̈ܗܝ ܡܲܗܦܸܟ ܐܲܦܵܘ̈ܗܝ</l>
                <l n="118">ܘܟܸܢ ܨܵܐܲܪ ܠܹܗ ܨܠܸܡ ܐܝܼܬܼܘܼܬܼܵܐ ܥܲܠ ܒܹܝܬܼ ܥܲܝܢܵܘ̈ܗܝ ܀</l>
                <l n="119">:ܒܒܼܝܼܫܵܐ ܟܵܦܲ݁ܪ ܐܲܝܟ ܕܲܒܼܒܼܝܼܫܵܐ ܕܒܼܝܼܫ ܥܸܢܝܵܢܹܗ</l>
                <l n="120">ܘܲܒܼܡܲܠܲܐܟܼܵܘ̈ܗܝ ܐܲܝܟ ܕܲܒܼܣܵܢ̈ܐܹܐ ܕܡܸܠܲܬܼ ܩܘܼܫܬܵܐ ܀</l>
                <l n="121">:ܠܡܸܠܲܬܼ ܩܘܼܫܬܵܐ ܣܵܢܹ̇ܐ ܒܝܼܫܵܐ ܘܲܒܼܢܲܝ̈ ܓܲܒܹܿܗ</l>
                <l n="122">ܘܙܵܕܹܩ ܠܐܲܝܢܵܐ ܕܪܵܚܹ̇ܡ ܩܘܼܫܬܵܐ ܕܢܸܣܢܹܐ ܐܸܢܘܿܢ ܀</l>
                <l n="123">:ܠܣܵܢ̈ܐܲܝܟ ܡ̇ܪܝܵܐ ܣܢܹ̇ܝܬܼ ܢܸܬܼܢܸܐ ܠܹܗ ܥܲܡ ܒܲܪ ܐܝܼܫܲܝ</l>
                <l n="124">ܘܢܸܬܼܒܲܥ ܡܸܢܹܗ ܥܝܵܪܬܵܐ ܕܨܲܥܪܹ̈ܐ ܕܫܸܡ ܒܵܪܘܿܝܵܐ ܀</l>
                <l n="125">:ܩܪܵܒܼܵܐ ܐܝܼܬܼ ܠܹܗ ܠܐܲܝܢܵܐ ܕܩܵܪܹܒܼ ܠܲܡܥܡܘܿܕܼܝܼܬܼܵܐ</l>
                <l n="126">ܥܲܡ ܣܵܛܵܢܵܐ ܘܥܲܡ ܡܲܠܲܐܟܼܵܘ̈ܗܝ ܘܥܲܡ ܬܸܫܡܸܫܬܹܿܗ ܀</l>
                <l n="127">:ܡܵܠܲܐܟܼܵܘ̈ܗܝ ܕܹܝܢ ܐ̄ܢܵܫܵܐ ܐܸܢܘܿܢ ܠܒܼܝܼܫܲܝ̈ ܙܹܐܦܵܐ</l>
                <l n="128">ܕܲܡܫܲܡܫܝܼܢ ܠܹܗ ܒܲܫܟܼܝܼܪ̈ܵܬܼܵܐ ܕܡܲܠ̈ܝܼܵܢ ܪܘܼܫܥܵܐ ܀</l>
                <l n="129">:ܚܲܕܼ ܡܲܠܲܐܟܹܗ ܐܝܼܬܼܵܘܗܝ ܡ̇ܐܢܝܼ ܕܹܐܒܼܵܐ ܢܟܼܝܼܠܵܐ</l>
                <l n="130">ܕܲܠܒܼܝܼܫ ܕܘܼܡܝܵܐ ܕܐܸܡܪܹ̈ܐ ܕܥܵܢ̈ܵܐ ܘܡܲܛܥܹܐ ܠܥܵܢ̈ܵܐ ܀ </l>

                <pb ed="http://syriaca.org/bibl/1765" n="360"/>

                <l n="131">:ܐ̄ܚܪܹܝܢ ܡܲܠܲܐܟܹܗ ܘܵܠܲܢܛܝܵܢܘܿܣ ܛܵܠܹܡ ܩܘܼܫܬܵܐ</l>
                <l n="132">ܕܡܲܚܲܦܸܐ ܠܵܗ̇ ܠܚܵܝܑܬܼ ܡܝܼܬܹ̈ܐ ܒܣܵܪܘܿܒܼܘܼܬܹܗ ܀</l>
                <l n="133">:ܡܲܠܲܐܟܹܗ ܗ̄ܘ̣ ܐܵܦ ܐܵܘܪܝܼܘܿܣ ܫܟܼܝܼܪ ܪܸܥܝܵܢܵܐ</l>
                <l n="134">ܕܲܪܡܸܐ ܒܟܹܐܒܼܵܐ ܕܠܵܐ ܫܲܘܝܘܼܬܼܵܐ ܕܒܼܝܼܫ ܡܼܢ ܐܲܪܝܵܐ܀ </l>
                <l n="135">:ܡܲܠܲܐܟܹܗ ܗ̄ܘܼ ܐܵܦ ܐܹܘܢܹܡܝܼܣ ܚܸܘܝܵܐ ܨܢܝܼܥܵܐ</l>
                <l n="136">ܕܲܒܼܢܘܼܟܼ̈ܬܵܬܹܗ ܡܚܲܒܸܿܠ ܢܲܦܫܵܐ ܕܡܸܫܬܲܡܥܵܢܵܘ̈ܗܝ ܀</l>
                <l n="137">:ܡ̣ܢ ܡܲܠܲܐܟܼܵܘ̈ܗܝ ܐܝܼܬܼܵܘܗܝ ܣܲܟܼܠܵܐ ܐ̄ܦܘܿܠܝܼܢܵܪܝܼܣ</l>
                <l n="138">ܕܒܼܵܢܹ̇ܐ ܙܸܐܦܵܐ ܒܒܸܢܝܵܢ ܩܘܼܫܬܵܐ ܘܠܵܐ ܡܸܬܼܟܲܚܲܕܼ ܀</l>
                <l n="139">:ܡ̣ܢ ܡܲܠܵܐܟܼܵܘ̈ܗܝ ܐܝܼܬܼܵܘܗܝ ܦܵܘܠܹܐ ܥܛܸܠ ܪܸܥܝܵܢܵܐ</l>
                <l n="140">ܕܡܲܩܠܸܐ ܒܓܼܘܼܡܕܼܵܐ ܠܘܼܩܒܲܠ ܚܲܝܠܵܐ ܕܡܸܠܬܹܗ ܕܐܲܒܼܵܐ ܀</l>
                <l n="141">:ܡ̣ܢ ܡܲܠܲܐܟܼܵܘ̈ܗܝ ܢܸܡܢܹܝܘܗܝ ܐܲܟܲܚ̄ܕܼ ܐܵܦ ܐܹܘܛܹܝܟܹܐ</l>
                <l n="142">ܫܵܢܝܵܐ ܕܲܫ̣ܢܵܐ ܒܪܸܚܡܲܬܼ ܚܲܫܵܐ ܕܠܵܐ ܚܵܫܘܿܫܵܐ ܀</l>
                <l n="143">:ܐܘܼܡ̇ܢܘܼܬܼܵܐ ܕܩܹܐܦܵܠܘܼܬܼܵܐ ܝ̄ܦܸܠ ܩܹܐܦܵܠܲܐ</l>
                <l n="144">ܕܡܙܹ̇ܓܼ ܟܠܢܵܫ ܟܝܵܢܵܐ ܚܲܝܵܐ ܒܚܲܫܲܝ̈ ܦܲܓܼܪܵܐ ܀</l>
                <l n="145">:ܪܲܒܿܘܼ ܪܘܼܫܥܹܗ ܛܵܒܼ ܡ̣ܢ ܪܘܼܫܥܵܐ ܕܲܟܼܢܵܘܵܬܹ̈ܐ</l>
                <l n="146">ܘܗܘ̤ ܡܣܲܝܲܥ ܠܹܗ ܠܐܵܟܹܠܩܲܪܨܵܐ ܛܵܒܼ ܡ̣ܢ ܚܲܒܼܪ̈ܵܘܗܝ ܀ </l>

                <pb ed="http://syriaca.org/bibl/1765" n="361"/>

                <l n="147">:ܒܗܵܠܹܝܢ ܡܲܛܥܹܐ ܣܵܢ̇ܐܐ ܕܐ̄ܢܵܫܵܐ ܠܲܒܼܢܲܝ̈ܢܵܫܵܐ</l>
                <l n="148">ܘܲܒܼܗܘܿܢ ܡܲܪܡܸܐ ܡܸܪܲܬܼ ܢܸܟܼܠܹܗ ܒܪܸܥܝܵܢ ܐ̄ܢܵܫܵܐ ܀</l>
                <l n="149">:ܗܸܢܘ̣ܿܢ ܓܵܡ̇ܪܝܼܢ ܙܢܲܝ̈ ܬܸܫܡܸܫܬܵܐ ܕܲܫܟܼܝܼܪ݁ܵܬܹܐ</l>
                <l n="150">ܐܵܦ ܡܪܲܒܹܿܝܢ ܠܵܗ̇ ܒܲܫ̈ܟܼܵܚܵܬܼܵܐ ܕܲܓܵܠܵܬܼܐ ܀</l>
                <l n="151">:ܬܸܫܡܸܫܬܹܿܗ ܗ̄ܝܼ ܗܵܝ̇ ܬܸܫܡܸܫܬܵܐ ܕܲܚܬܼܝܼܪܝܼܢ ܒܵܗ̇</l>
                <l n="152">ܘܐ̄ܪ̈ܵܙܹܐ ܕܝܼܠܹܗ ܡܸܬܼܡܲܠܠܝܼܢ ܒܵܗ̇ ܘܠܵܘ ܕܲܫܪܵܪܵܐ ܀</l>
                <l n="153">:ܠܹܗܘܼ ܡܫܲܟܫܝܼܢ ܗܲܪ̈ܣܝܘܿܛܹܐ ܒܟܼܠ ܐܸܣܟܹܿܡܝܼ̈ܢ</l>
                <l n="154">ܘܲܒܼܨܸܢ̈ܥܵܬܹܗ ܛܵܥܹ̇ܝܢ ܘܡܲܛܥܹܝܢ ܒܫܵܢܘܿܥܲܝ̈ܗܘܿܢ ܀</l>
                <l n="155">:ܙܵܕܹܩ ܗܵܟܹܝܠ ܕܢܸܥܪܘܿܩ ܡܸܢܗܘܿܢ ܐܲܝܟ ܕܡ̣ܢ ܛܲܡ̈ܐܹܐ</l>
                <l n="156">ܘܠܵܐ ܢܸܬܼܚܲܠܲܛ ܒܲܫܟܼܝܼܪ̈ܵܬܼܵܐ ܕܣܘܼܥܪ̈ܵܢܲܝܗܘܿܢ ܀</l>
                <l n="157">:ܛܲܡ̈ܐܹܐ ܘܒܼܝܼܫܹ̈ܐ ܢܸܩܪܸܐ ܐܸܢܘܿܢ ܠܗܘܿܢ ܘܲܠܒܼܝܼܫܵܐ</l>
                <l n="158">ܘܢܲܗܦܸܟ ܐܲܦܲܝ̈ܢ ܡ̣ܢ ܐ̄ܪ݁ܵܙܲܝܗܘܿܢ ܡܲܠܝܲܝ̈ ܪܘܼܫܥܵܐ ܀</l>
                <l n="159">:ܪܘܼܫܥܵܐ ܡܲܠܝܵܐ ܫܟܼܵܚܬܹܿܗ ܕܒܼܝܼܫܵܐ ܘܲܕܼܫܵܡܘܿܥܵܘ̈ܗܝ</l>
                <l n="160">ܘܟܹܐܒܹ̈ܐ ܕܥܵܘ̣ܠܵܐ ܟܣܹܝܢ ܒܵܗ̇ ܒܛܘܼܥܝܲܝ ܕܐܘܼܡ̇ܢܘܼܬܹܗ ܀</l>
                <l n="161">:ܫܟܼܵܚܬܹܿܗ ܩܲܪܩܝܼܣ ܘܐܸܣܛܵܕܝܼܘܿܢ ܘܒܹܝܬܼ ܚܸܙܘܵܢܹ̈ܐ</l>
                <l n="162">ܘܩܵܠܹ̈ܐ ܫܓܼܝܼܫܹ̈ܐ ܕܲܙܝܼܪ̈ܵܬܼܵܐ ܕܪܲܟܸܿܒܼ ܘܲܟܼܬ݂ܲܒܼ ܀</l>
                <l n="163">:ܛܘܼܥܝܲܝ ܕܝܼܠܹܗ ܢܸܚܫܹ̈ܐ ܘܩܸܨܡܹ̈ܐ ܕܟܼܠ ܐܸܣܟܹܿܡܝܼ̈ܢ</l>
                <l n="164">ܪܦܵܦܵܐ ܕܥܲܝܢܹ̈ܐ ܨܠܵܠܵܐ ܕܐܸܕܢܹ̈ܐ ܦܸܓܼܥܵܐ ܕܐܘܼܪܚܵܐ ܀</l>
                <l n="165">:ܒܗܵܠܹܝܢ ܟܵܦ̇ܲܪ ܬܲܠܡܝܼܕܼ ܩܘܼܫܬܵܐ ܡ̇ܐ ܕܡܸܬܿܬܿܠܡܲܪ</l>
                <l n="166">ܘܟܸܢ ܡܸܬܼܩܲܪܲܒܼ ܠܘܵܬܼ ܬܵܘܕܲܝܼܬܼܵܐ ܕܗܲܝܡܵܢܘܼܬܼܵܐ ܀</l>
                <l n="167">:ܫܪܵܪܵܐ ܕܢܲܦܫܹܗ ܓܵܠܹ̇ܐ ܒܩܵܠܵܐ ܡܸܬܼܪܲܓܼܫܵܢܵܐ</l>
                <l n="168">ܕܗܵܐ ܠܲܡ ܫܲܢܝܼܬܼ ܡ̣ܢ ܨܹܝܕܼ ܒܝܼܫܵܐ ܠܘܵܬܼ ܒܵܪܘܿܝܵܐ ܀</l>
                <l n="169">:ܠܫܹܐܕܹ̈ܐ ܡܲܒܼܗܸܬܼ ܒܝܲܕܼ ܒܲܪ̄ܬܼ ܩܵܠܵܐ ܕܡܸܠܲܬܼ ܦܘܼܡܹܗ</l>
                <l n="170">ܕܨܘܼܬܼܘ ܡ̇ܪ̈ܵܘܿܕܹܐ ܠܲܝܬܿ ܠܝܼ ܥܲܡܟܼܘܿܢ ܫܵܘܬܵܦܘܼܬܼܵܐ ܀</l>
                <l n="171">:ܠܟܸܢܫܲܝ̈ ܪܵܘܡ̇ܐ ܡܚܲܕܹܿܐ ܒܩܵܠܹ̈ܐ ܕܗܲܝܡܵܢܘܼܬܹܗ</l>
                <l n="172">:ܕܬܼܵܘ ܪ̈ܘܼܚܵܢܹܐ ܚܕܼܵܘ ܥܲܡܝܼ ܕܲܚܹ̇ܝܬܼ ܡ̣ܢ ܐܲܒܼܕܵܢܵܐ</l>
                <l n="173">:ܟܢܵܬܼܟܼܘܿܢ ܐܝܼܬܲܝ ܘܒܲܪ ܦܵܠܚܘܼܬܼܵܐ ܕܣܘܼܥܪ̈ܵܢܲܝܟܿܘܿܢ</l>
                <l n="174">ܘܲܠܗܵܘ̇ ܡ̇ܪܵܐ ܕܲܡܫܲܡܫܝܼܢ ܐ̄ܢܬܿܘܿܢ ܪܓܼܝܼܓܼ ܐ̄ܢܵܐ ܕܐܸܦܠܘܿܚ ܀</l>
                <l n="175">:ܒܲܪ ܦܵܠܚܘܼܬܼܵܐ ܕܡܲܠܟܿܘܼܬܼ ܪܵܘܡ̇ܐ ܡܟܲܢܸܐ ܢܲܦܫܹܗ</l>
                <l n="176">ܛܵܥ̇ܵܝܵܐ ܕܲܦܢ̣ܵܐ ܠܡܸܬܼܓܵܘܵܣܘܼ ܒܲܡܠܸܟ ܡܲܠ̈ܟܹܿܐ ܀</l>
                <l n="177">ܠܪ̈ܲܒܲܝ ܒܵܬܹ̈ܐ ܕܥܹܕܲܬܼ ܩܘܼܕܼܫܵܐ ܡܦܝܼܣ ܩܲܕܼܡ̇ܝܑܬܼ: </l>

                <pb ed="http://syriaca.org/bibl/1765" n="362"/>

                <l n="178">ܕܲܢܩܲܪܒܼܘܼܢܵܝܗܝ ܠܲܬܼܪܲܥ ܡܲܠܟܵܐ ܕܢܹܐܡܲܪ ܡܸܠܵܘ̈ܗܝ ܀</l>
                <l n="179">:ܪ̈ܲܒܲܝ ܒܵܬܹܿܐ ܟܵܗܢܹ̈ܐ ܐܸܢܘܿܢ ܡܫܲܡܫܲܝ̈ ܐ̄ܪ̈ܵܙܹܐ</l>
                <l n="180">ܕܲܠܗܘܿܢ ܓܲܙܵܐ ܕܪܘܼܚܵܐ ܠܲܡܦܲܪܢܵܣܘܼ ܀</l>
                <l n="181">:ܨܹܝܕܼ ܚܲܕܼ ܡܸܢܗܘܿܢ ܩܵܪܸܒܼ ܛܵܥ̇ܝܵܐ ܒܲܪ ܓܵܠܘܼܬܼܵܐ</l>
                <l n="182">ܕܲܢܚܲܪܪܘܼܢܵܝܗܝ ܡ̣ܢ ܫܘܼܥܒܵܕܼܵܐ ܕܒܼܝܼܫܵܐ ܕܲܫܒܼ݂ܵܝܗܝ ܀</l>
                <l n="183">:ܐܲܝܟ ܓܲܠܘܵܝܵܐ ܩܵܐܹ̇ܡ ܥܲܪܛܸܠ ܕܠܵܐ ܬܲܟܼܣܝܼܬܼܵܐ</l>
                <l n="184">ܘܲܡܚܵܘܸܐ ܠܹܗ ܥܬܵܫܹܗ ܘܥܲܡܠܹܗ ܕܒܹܝܬܼ ܫܲܒܵܝܵܘ̈ܗܝ ܀</l>
                <l n="185">:ܒܓܼܵܢܲܝܟ ܡܲܠܟܵܐ ܩܵܥܹ̇ܐ ܫܲܒܼܝܵܐ ܠܥܲܒܼܕܲܝ̈ ܡܲܠܟܵܐ</l>
                <l n="186">ܩܪܘܿܒܼܘ ܨܹܝܕܼ ܡܲܠܟܵܐ ܘܐܲܦܝܼܣܘ ܚܠܵܦܲܝ ܕܢܸܬܼܪܲܥܸܐ ܠܝܼ ܀</l>
                <l n="187">:ܥܘܿܠܘ ܘܐܸܡܲܪܘ ܠܹܗ ܕܚܲܕܼ ܡ̣ܢ ܥܲܒܼܕܲܝ̈ܟ ܦܢ̣ܵܐ ܡ̣ܢ ܫܸܒܼܝܵܐ</l>
                <l n="188">ܘܗܵܐ ܡܸܬܼܟܲܫܲܦ ܕܢܵܚܙ̣ܐ ܐܲܦܲܝ̈ܟ ܚܘܼܒܵܢܵܐܝܼܬܼ ܀</l>
                <l n="189">:ܡܸܫܒܵܐ ܫܒܸܐ ܐ̄ܢܵܐ ܠܥܲܒܼܕܵܐ ܕܡܲܪܝܼܕܼ ܡ̣ܢ ܡܵܪܘܼܬܼܵܟ</l>
                <l n="190">ܚܲܪܲܪ ܚܲܝܲܝ̈ ܡ̣ܢ ܫܘܼܥܒܵܕܹܗ ܕܠܵܐ ܢܲܦܸܠ ܒܝܼ ܀</l>
                <l n="191">:ܥܲܒܼܕܵܟ ܐܝܼܬܲܝ ܡ̇ܪܵܐ ܛܵܒܼܵܐ ܘܲܒܼܪܵܗ̇ ܕܐܲܡܬܼܵܟ</l>
                <l n="192">ܠܡܵܢ ܦܵܠܲܚ ܐ̄ܢܵܐ ܠܥܲܒܼܕܵܐ ܒܝܼܫܵܐ ܕܡܲܪܝܼܪ ܡܸܢܵܟ ܀</l>
                <l n="193">:ܡܲܕܿܘܼ ܦܠܲܚ̇ܬܹܿܗ ܥܵܘ̇ܠܵܐܝܼܬܼ ܠܥܵܘ̇ܠ ܟܠܹܗ </l>
                <l n="194">ܦܪܘܿܩܲܝܢܝ ܡܸܢܹܗ ܕܐܸܗܘܸܐ ܕܝܼܠܵܟ ܕܕܝܼܠܵܟ ܐܝܼܬܲܝ ܀</l>
                <l n="195">:ܗܵܠܹܝܢ ܡܸܠܹ̈ܐ ܡܪܲܟܸܿܒܼ ܛܵܥܝܵܐ ܒܝܘܿܡ ܦܘܼܢܵܝܹܗ</l>
                <l n="196">ܒܗܵܘ̇ ܐܸܣܟܹܿܡܵܐ ܕܗܵܝ̇ ܬܲܫܥܝܼܬܼܵܐ ܕܲܒܼܪܵܐ ܙܥܘܿܪܵܐ ܀</l>
                <l n="197">:ܡܸܛܠܵܬܹܗ ܗ̤ܘܲܝ̈ ܦܸܠ̈ܐܬܼܵܐ ܒܝܲܕܼ ܣܘܼܥܪܵܢܵܐ</l>
                <l n="198">ܘܙܵܕܹܩ ܗ̄ܘ̣ܵܐ ܠܹܗ ܕܢܹܐܡܲܪ ܡܸܠܵܘ̈ܗܝ ܠܦܘܼܬܼ ܕܲܟܼܝܼ̈ܒܼܵܢ ܀</l>
                <l n="199">:ܗܘ̤ܝܘܼ ܕܲܟܼܬܼܝܼܒܼ ܕܲܛܥ̣ܵܐ ܘܲܢܦ݂ܲܩ ܘܲܦܢ̣ܵܐ ܘܐܸܬܼܵܐ</l>
                <l n="200">ܘܝܘܿܡ ܡܲܦܩܬܹܿܗ ܘܲܬܼܝܵܒܼܘܼܬܹܗ ܪܫܝܼܡ ܒܲܣܒܲܪܬܼܵܐ ܀</l>
                <l n="201">:ܒܗܵܢܵܐ ܝܵܘܡ̇ܐ ܗܵܘ̇ܝܵܐ ܒܩܘܼܫܬܵܐ ܗܵܝ̇ ܕܲܟܼܬܼܝܼܒܼܵܐ</l>
                <l n="202">ܘܢܵܦ̇ܩܝܼܢ ܠܐܘܼܪܥܹܗ ܪ̈ܲܚܡܹܐ ܫܦܝܼܥܹ̈ܐ ܕܲܢܩܲܒܿܠܘܼܢܵܝܗܝ ܀</l>
                <l n="203">:ܒܲܬܼܝܵܒܼܘܼܬܹܗ ܚܵܟܹ̇ܝܢ ܟܸܢܫܹ̈ܐ ܕܲܫܡܲܝܵܢܹ̈ܐ</l>
                <l n="204">ܘܲܡܙܲܚܝܼܢ ܠܹܗ ܐܲܝܟ ܕܲܠܡܝܼܬܼܵܐ ܕܵܦܢ̣ܵܐ ܠܚܲܝܹ̈ܐ ܀</l>
                <l n="205">:ܐܸܟܹ̇ܠܩܲܪܨܵܐ ܡܲܟܼܪܸܐ ܒܲܠܚܘܿܕܼ ܥܲܠ ܦܘܼܢܵܝܹܗ</l>
                <l n="206">ܕܲܦܪ݂ܲܩ ܢܸܫܒܵܘ̈ܗܝ ܘܬܲܒܲܪ ܦܲܚܵܘ̈ܗܝ ܘܫܲܒܼܩܹܗ ܘܲܥܪܲܩ̣ ܀</l>
                <l n="207">:ܡ̣ܢ ܫܘܼܥܒܵܕܼܵܐ ܕܡܲܪܝܼܪܘܼܬܹܗ ܥܪ݂ܲܩ ܚܲܛܵܝܵܐ</l>
                <l n="208">ܘܐܸܚܲܕ݂ ܓܵܘܣܵܐ ܒܡܵܪܵ ܛܵܒܼܵܐ ܕܒܲܣܝܼܡ ܚܘܼܒܹܿܗ ܀</l>
                <l n="209">:ܡ̣ܢ ܓܵܠܘܼܬܹܗ ܦܢ̣ܵܐ ܓܲܠܘܵܝܵܐ ܠܘܵܬܼ ܓܵܒܼܘܼܠܹܗ</l>
                <l n="210">ܘܗܵܐ ܡܸܬܼܟܲܫܲܦ ܕܢܸܥܘܿܠ ܢܚܸܙ̣ܐ ܐܲܦܲܝ̈ ܡܲܠܟܵܐ ܀</l>
                <l n="211">:ܩܪܘܼܒܼܝܵܐ ܥܵܒܹ̇ܕܼ ܒܝܲܕܼ ܒܵܥܘܼܬܹܗ ܥܲܡ ܫܲܒܵܝܹܗ</l>
                <l n="212">ܘܲܡܩܲܛܪܸܓܼ ܠܹܗ ܡ̣ܢ ܢܵܡܘܿܣܵܐ ܐܲܠܵܗܵܝܵܐ ܀</l>
                <l n="213">:ܠܥܲܒܼܕܲ̈ܝ ܡܲܠܟܵܐ ܝܵܗܹ̇ܒܼ ܩܲܢܝܵܐ ܕܡܸܠܲܬܼ ܦܘܼܡܹܗ</l>
                <l n="214">ܘܗܸܢܘ̣ܿܢ ܟܵܬܹ̇ܒܿܝܼܢ ܘܲܡܩܲܪܒܼܝܼܢ ܠܹܗ ܩܕܼܵܡ ܕܲܝܢܵܐ ܀ </l>

                <pb ed="http://syriaca.org/bibl/1765" n="363"/>

                <l n="215">:ܠܟܼܵܗܢܹ̈ܐ ܫܵܐܹ̇ܠ ܣܢܹܐܓܼܪܵܐ ܒܕܼܝܼܗܵܐ ܐܘܼܩܒܲܠ ܕܝܼܢܵܐ</l>
                <l n="216">ܘܗܸܢܘ̣ܿܢ ܐܵܡ̇ܪܝܼܢ ܕܝܼܢܵܐ ܚܠܵܦܵܘܗܝ ܟܲܕܼ ܗܘ̤ ܫܲܬܿܝܼܩ ܀</l>
                <l n="217">:ܐܲܝܟ ܕܲܒܼܕܼܝܼܢܵܐ ܩܵܐܹ̇ܡ ܟܵܗܢܵܐ ܒܥܸܕܵܢ ܐ̄ܪ̈ܵܙܹܐ</l>
                <l n="218">ܘܲܡܩܲܛܪܸܓܼ ܠܹܗ ܠܐܵܟܹ̇ܠܩܲܪܨܵܐ ܚܠܵܦ ܚܲܛܵܝܹ̈ܐ ܀</l>
                <l n="219">:ܐܲܝܟ ܡܸܣܟܹܿܢܵܐ ܕܲܛܠܝܼܡ ܩܵܐܹ̇ܡ ܐܵܦ ܚܲܛܵܝܵܐ</l>
                <l n="220">ܘܒܼܵܥܹ̇ܐ ܘܲܡܦܝܼܣ ܕܲܢܥܲܕܿܪܘܼܢܵܝܗܝ ܪ̈ܲܚܡܹܐ ܒܕܼܝܼܢܵܐ ܀</l>
                <l n="221">:ܥܲܪܛܸܠܵܐܝܼܬܼ ܩܵܐܹ̇ܡ ܘܲܫܠܝܼܚ ܩܕܼܵܡ ܕܲܝܵܢܵܐ</l>
                <l n="222">ܕܒܲܨܥܝܼܪܘܼܬܹܗ ܢܪܲܥܸܐ ܠܪ̈ܲܚܡܹܐ ܕܲܢܟܲܣܘܿܢܵܝܗܝ ܀</l>
                <l n="223">:ܕܠܵܐ ܬܲܟܼܣܝܼܬܼܿܐ ܐܵܡܲ݁ܪ ܕܝܼܢܵܐ ܥܲܡ ܣܵܺܩܘܿܪܹܗ</l>
                <l n="224">ܕܢܸܚܙܹܝܘܗܝ ܡܲܠܟܵܐ ܘܢܸܬܼܒܲܥ ܕܝܼܢܹܗ ܩܲܠܝܼܠܵܐܝܼܬܼ ܀</l>
                <l n="225">:ܒܘܼܪ̈ܟܵܘܗܝ ܟܵܐܹ̇ܦ ܘܡܲܪܟܸܿܢ ܪܹܫܹܗ ܡ̣ܢ ܟܘܼܚܵܕܹܗ</l>
                <l n="226">ܕܒܼܵܗܹ̇ܬܼ ܕܲܢܚܘܼܪ ܠܐܲܦܲܝ̈ ܪܵܘܡܐ ܠܘܵܬܼ ܕܲܝܵܢ̇ܵܐ ܀</l>
                <l n="227">:ܣܲܩܵܐ ܡ̇ܐܹ̇ܟ ܘܐܲܟܸܿܢ ܩܵܪܹܒܼ ܠܡܸܫܐܲܠ ܪ̈ܲܚܡܹܐ</l>
                <l n="228">ܟܲܕܼ ܡܸܬܼܥܲܗܲܕܼ ܥܲܠ ܫܘܼܥܒܵܕܹܗ ܕܲܠܘܵܬܼ ܒܝܼܫܵܐ ܀</l>
                <l n="229">:ܬܲܪܬܹܿܝܢ ܨܵܐܲܪ ܒܒܼܘܼܪܟܵܐ ܕܣܵܐܹ̇ܡ ܒܥܸܕܵܢ ܐ̄ܪ̈ܵܙܹܐ</l>
                <l n="230">ܚܕܼܵܐ ܕܡܲܦܘܼܠܬܹܿܗ ܘܲܚܕܼܵܐ ܕܦܵܪܲܥ̇ ܐܲܝܟ ܚܲܝܵܒܼܵܐ ܀</l>
                <l n="231">:ܗܵܝ̇ ܡܲܦܘܼܠܬܵܐ ܕܲܒܼܦܲܪܕܲܝܣܵܐ ܡܥܲܗܸܕܼ ܗܵܫܵܐ</l>
                <l n="232">ܘܥܲܡ ܣܵܛܵܢܵܐ ܕܐܲܛܥܝܼ ܠܐܲܒܼܘܼܗܝ ܐܵܡܲ݁ܪ ܕܝܼܢܵܐ ܀</l>
                <l n="233">:ܡܸܢܹܗ ܩܵܢܹ̇ܛ ܥܲܠ ܗܵܝ̇ ܚܵܝܪ̈ܵܢ ܐܲܦܵܘ̈ܗܝ ܒܐܲܪܥܵܐ</l>
                <l n="234">ܥܕܲܡܵܐ ܕܫܵܡܲ݁ܥ ܩܵܠ ܫܘܼܒܼܩܵܢܵܐ ܘܟܸܢ ܡܸܬܼܠܲܒܲܒܼ ܀</l>
                <l n="235">:ܠܟܼܵܗܢܵܐ ܡܩܵܘܸܐ ܕܢܲܥܸܠ ܡܸܠܵܘ̈ܗܝ ܩܕܼܵܡ ܕܲܝܵ̇ܢܵܐ</l>
                <l n="236">ܘܲܡܦܲܢܸܐ ܠܹܗ ܫܛܵܪ ܚܹܐܪܘܼܬܼܵܐ ܒܡܸܫܚܵܐ ܘܡܲܝ̈ܵܐ ܀</l>
                <l n="237">:ܘܐܵܦ ܥܲܪܵܒܼܵܐ ܕܵܒܲܪ ܥܲܡܹܗ ܠܒܹܝܬܼ ܢܵܡܘܿܣܹ̈ܐ</l>
                <l n="238">ܕܢܸܥܘܿܠ ܢܲܣܗܸܕܼ ܥܲܠ ܛܘܼܝܵܒܼܵܐ ܕܪܸܚܡܲܬܼ ܢܲܦܫܹܗ ܀</l>
                <l n="239">:ܒܪܸܚܡܲܬܼ ܢܲܦܫܵܐ ܡܦܝܼܣ ܕܲܢܩܵܘܸܐ ܒܪܸܚܡܲܬܼ ܩܘܼܫܬܵܐ</l>
                <l n="240">ܘܥܵܪܹܒܼ ܚܲܒܼܪܹܗ ܕܐܹܝܢ ܫܲܪܝܼܪ ܗ̄ܘ̣ ܒܘܼܩܝܵܐ ܕܢܲܦܫܹܗ ܀</l>
                <l n="241">:ܐܲܝܟ ܗܲܕܿܝܼܐܵܐ ܗܵܘܹ̇ܐ ܠܡܸܠܵܘ̈ܗܝ ܘܲܠܣܘܼܥܪ̈ܵܢܵܘܗܝ</l>
                <l n="242">ܘܲܡܚܵܘܸܐ ܠܹܗ ܕܘܼܒܵܪ ܚܲܝܹ̈ܐ ܪ̈ܘܼܚܵܢܵܝܹܐ ܀</l>
                <l n="243">:ܒܲܫܡܹܗ ܩܵܪܹܐ ܘܲܡܩܲܪܸܒܼ ܠܹܗ ܩܕܼܵܡ ܢܵܛܘܼܪܹ̈ܐ</l>
                <l n="244">ܕܲܢܫܲܡܗܘܼܢܵܝܗܝ ܝܵܪܬܵܐ ܘܲܒܼܪܵܐ ܘܒܲܪ ܡܲܠܟܿܘܼܬܼܵܐ ܀</l>
                <l n="245">:ܒܲܟܼܬܼܝܼ̈ܒܼܵܬܼܵܐ ܬܵܒܲ̇ܥ ܟܵܗܢܵܐ ܫܡܹܗ ܕܐܲܒܿܝܼܕܼܵܐ</l>
                <l n="246">ܘܡܲܥܸܠ ܣܵܐܹ̇ܡ ܒܓܼܵܘ ܒܹܝܬܼ ܐܲܪ̈ܟܹܿܐ ܕܣܸܦܪ̈ܲܝ ܡܲܠܟܿܐ ܀</l>
                <l n="247">:ܐܲܝܟ ܕܲܠܥܸܪܒܵܐ ܡܩܝܼܡ ܠܹܗ ܒܬܲܪܥܵܐ ܕܲܛܝܵܪ ܥܵܢ̈ܐ</l>
                <l n="248">ܘܪܵܫܹ̇ܡ ܦܲܓܼܪܹܗ ܘܲܡܚܲܠܸܛ ܠܹܗ ܥܲܡܟ ܡܲܪܥܝܼܬܼܵܐ ܀</l>
                <l n="249">:ܪܘܼܫܡܵܐ ܕܡܸܫܚܵܐ ܠܵܒܹܿܟ ܒܐܝܼܕܹܗ ܩܕܼܵܡ ܚܲܙܵܝܹ̈ܐ</l>
                <l n="250">ܘܲܒܼܓܲܠ̈ܝܵܬܼܵܐ ܡܲܟܼܪܸܙ ܚܲܝܠܵܐ ܕܸܲܬܼܚܝܼܪ̈ܵܬܼܵܐ ܀ </l>

                <pb ed="http://syriaca.org/bibl/1765" n="364"/>

                <l n="251">:ܘܐܲܝܟ ܕܲܒܼܛܘܼܦܣܵܐ ܡܚܵܘܸܐ ܠܥܲܝܢܹ̈ܐ ܕܪ̈ܓܼܫܲܝܼ ܦܲܓܼܪܵܐ</l>
                <l n="252">ܚܲܝܠܵܐ ܟܲܣܝܵܐ ܕܲܟܼܣܸܐ ܒܪܘܼܫܡܵܐ ܡܸܬܼܚܲܙܝܵܢܵܐ ܀</l>
                <l n="253">:ܐܘܿ ܥܲܦܪܵܐ ܕܪܵܫܹ̇ܡ ܥܵܢܹ̈ܐ ܒܪܘܼܫܡܵܐ ܕܡ̇ܪܹܗ</l>
                <l n="254">ܘܲܡܚܲܬܸܿܡ ܠܵܗ̇ ܠܫܸܡ ܟܲܣܝܘܼܬܹܗ ܒܐܵܬ̤ܐ ܓܠܝܼܬܼܵܐ ܀</l>
                <l n="255">:ܐܹܝܘ ܥܲܦܪܵܢܵܐ ܕܐܲܚܝܼܕܼ ܪܘܼܚܵܐ ܒܪܹܫ ܠܸܫܵܢܹܗ</l>
                <l n="256">ܘܓܼܵܙܲܪ ܥܵܘ̣ܠܵܐ ܕܢܲܦܫܵܐ ܘܦܲܓܼܪܵܐ ܒܡܸܠܲܬܼ ܦܘܼܡܹܗ ܀</l>
                <l n="257">:ܐܹܝܘ ܡ̇ܝܘܿܬܼܵܐ ܕܲܩܒܼܝܼܥ ܒܦܘܼܡܹܗ ܢܸܒܼܥܵܐ ܪܲܒܵܐ</l>
                <l n="258">ܘܡܲܫܩܸܐ ܚܲܝܹ̈ܐ ܠܵܐ ܡ̇ܝ̈ܘܿܬܹܐ ܠܲܒܼܢܲܝ̈ ܓܸܢܣܹܗ ܀</l>
                <l n="259">:ܐܹܝܘ ܡܸܣܟܹܿܢܵܐ ܒܲܪ ܡܸܣܟܹܿܢܹ̈ܐ ܕܲܥ̣ܬܲܪ ܡܸܢܫܹܠܝ</l>
                <l n="260">ܘܲܫܪܝܼ ܡܦܲܠܸܓܼ ܥܘܼܬܼܪܵܐ ܕܪܘܼܚܵܐ ܕܠܲܝܬܿ ܠܐܲܒܼܵܗܵܘ̈ܗܝ ܀</l>
                <l n="261">:ܐܹܝܘ ܥܲܦܪܵܢܵܐ ܕܥܲܦܪܹܗ ܣܵܗܹ̇ܕܼ ܥܲܠ ܫܝܼܛܘܼܬܹܗ</l>
                <l n="262">ܕܩܲܒܸܿܠ ܚܲܝܠܵܐ ܕܢܸܒܼܪܸܐ ܗܘ̤ ܠܹܗ ܒܪܝܼܬܼܵܐ ܚܕܲܬܵܐ ܀</l>
                <l n="263">:ܒܪܝܼܬܼܵܐ ܚܕܲܬܵܐ ܐܲܠܸܦ ܛܵܒܼܵܐ ܠܲܒܼܢܲܝ̈ ܒܲܝܬܹܿܗ</l>
                <l n="264">ܕܲܢܚܲܕܿܬܼܘܼܢܵܗ̇ ܠܐܘܼܡܵܢܘܼܬܼܵܐ ܕܒܼܵܪܘܿܝܘܼܬܹܗ ܀</l>
                <l n="265">:ܥܵܘ̣ܠܵܐ ܕܐ̄ܢܵܫܵܐ ܣܲܬܼܪܹܗ ܠܪܵܘܡܐ ܕܲܥܒ݂ܲܕܼ ܐܝܼܕܼܵܘ̈ܗܝ</l>
                <l n="266">ܘܝܲܗ̣̄ܒܼ ܫܘܼܠܛܵܢܵܐ ܠܲܒܼܢܲܝ̈ܢܵܫܵܐ ܕܬܼܘܼܒܼ ܢܸܒܼܢܘܿܢܵܝܗܝ ܀</l>
                <l n="267">:ܚ̣ܙܵܝܗܝ ܠܲܥܒܼܵܕܹ̈ ܕܲܥܬܸ݂ܩ ܘܲܒܼܠܝܼ ܒܡܵܝܘܿܬܼܘܼܬܼܵܐ</l>
                <l n="268">ܘܐܸܬܼܦܲܪܲܣ ܠܹܗ ܦܘܼܪܣܵܐ ܕܚܲܝܹ̈ܐ ܠܵܐ ܡ̇ܝܘܿܬܹ̈ܐ ܀</l>
                <l n="269">:ܚ̣ܙܵܐ ܕܪ̈ܵܥܠܵܢ ܗ̣̄ܘܲܝ̈ ܐܸܣܲܝ̈ ܒܲܝܬܹܿܗ ܒܚܵܫܘܿܫܘܼܬܼܵܐ</l>
                <l n="270">ܘܣܵܡ̣ ܫܲܬܸܐܣܵܘ̈ܗܝ ܒܥܘܼܡܩܵܐ ܕܡܲܝ̈ܵܐ ܘܫܲܪܲܪ ܐܸܢܹܝܢ ܀</l>
                <l n="271">:ܒܡܲܝ̈ܵܐ ܪ̈ܦܲܝܵܐ ܨܒܼܵܐ ܕܲܢܫܲܪܲܪ ܠܓܼܘܼܫܡܹ̈ܐ ܪ̈ܦܲܝܵܐ</l>
                <l n="272">ܘܲܒܼܚܹܝܠ ܪܘܼܚܵܐ ܢܚܲܝܸܠ ܙܵܘܥܹ̈ܐ ܡܸܨܛܲܠܝܵܢܹ̈ܐ ܀</l>
                <l n="273">:ܟܘܼܪܵܐ ܕܡܲܝ̈ܵܐ ܬܲܩܸܢ ܪܸܡܙܹܗ ܐ̄ܪܵܙܵܢܵܐܝܿܬܼ</l>
                <l n="274">ܘܲܚܠܵܦ ܢܘܼܪܵܐ ܫܲܓܼܪܹܗ ܒܪܘܼܚܵܐ ܕܚܹܝܠ ܨܸܒܼܝܵܢܹܗ ܀</l>
                <l n="275">:ܠܹܗ ܠܲܥܲܒܼܵܕܵܐ ܥܒ݂ܲܕܼ ܐܘܼܡ̇ܢܵܐ ܥܲܠ ܬܘܼܩܵܢܹܗ</l>
                <l n="276">ܕܗܘ̤ ܠܹܗ ܢܸܣܘܿܟ ܒܟܼܘܼܪܵܐ ܕܡܲܝ̈ܵܐ ܘܪܸܬܼܚܵܐ ܕܪܘܼܚܵܐ ܀</l>
                <l n="277">:ܬܵܘ ܚܙܵܘ ܬܸܕܼܡܘܼܪܬܵܐ ܒܡܵܝܘܿܬܼܘܼܬܼܵܐ</l>
                <l n="278">ܘܡ̇ܝ̇ܬܵܐ ܘܚܵܝ̇ܐ ܒܡܸܨܥܵܝܘܼܬܼܵܐ ܕܣܵܥܘܿܪܘܼܬܼܵܗ̇ ܀</l>
                <l n="279">:ܬܵܘ ܢܸܬܼܒܲܩܸܐ ܒܐ̄ܪܵܙ ܡܝܼܬܼܘܼܬܲܢ ܕܲܒܼܓܼܵܘ ܡܲܝ̈ܵܐ</l>
                <l n="280">ܘܢܸܚܙܸܐ ܬܲܗܪܵܐ ܕܡܸܫܬܲܡܲܫ ܒܲܢ ܐ̄ܪܵܙܵܢܵܐܝܼܬܼ ܀</l>
                <l n="281">:ܬܵܘ ܢܸܬܼܩܲܪܲܒܼ ܨܹܝܕܼ ܓܹܐܙܲܒܼܪܹ̈ܐ ܕܓܲܙܲܝ̈ ܥܹܕܿܬܵܐ</l>
                <l n="282">ܘܢܸܫܡܲܥ ܡܸܢܗܘܿܢ ܕܐܲܝܟܲܢ ܝܵܗ̇ܒܿܝܼܢ ܚܲܝܹ̈ܐ ܒܡܲܝ̈ܵܐ ܀</l>
                <l n="283">:ܢܸܥܘܿܠ ܥܲܡܗܘܿܢ ܠܲܩܕܼܘܿܫ ܩܘܼܕܼܫܹ̈ܐ ܐ̄ܪܵܙܵܢܵܝܵܐ</l>
                <l n="284">ܘܢܹܐܠܲܦ ܡܸܢܗܘܿܢ ܦܘܼܫܵܩ ܐ̄ܪ̈ܵܙܹܐ ܕܡ̇ܘܬܵܐ ܘܚܲܝܹ̈ܐ ܀</l>
                <l n="285">:ܡܵܘܬܵܐ ܘܚܲܝܹ̈ܐ ܐܝܼܬܼܵܘܗܝ ܐ̄ܪ̈ܵܙܵܐ ܕܡܲܥܡܘܿܕܼܝܼܬܼܵܐ</l>
                <l n="286">ܘܬܲܪܬܹܿܝܢ ܒܲܚܕܼܵܐ ܡܸܣܬܲܥܪ̈ܵܢ ܒܹܗ ܒܚܲܕܼ ܟܵܗܢܘܼܬܼܵܐ ܀</l>
                <l n="287">ܒܝܲܕܼ ܟܵܗܢܘܼܬܼܵܐ ܨܒܼܵܐ ܒܵܪܘܿܝܵܐ ܕܢܸܓܼܠܸܐ ܚܲܝܠܹܗ: </l>

                <pb ed="http://syriaca.org/bibl/1765" n="365"/>

                <l n="288">ܘܠܵܗ̇ ܗ̄ܘ̣ ܐܲܓܼܥܸܠ ܥܘܼܬܼܪܵܐ ܪܲܒܵܐ ܕܒܲܣܝܼܡܘܼܬܹܗ ܀</l>
                <l n="289">:ܠܟܼܵܗܢܹ̈ܐ ܐܲܩܝܼܡ ܐܲܦܸܛܪ̈ܵܘܿܦܹܐ ܥܲܠ ܡܲܪ̈ܗܵܛܵܘܗܝ</l>
                <l n="290">ܕܐܲܝܟ ܫܲܪܝܼܪܹ̈ܐ ܢܦܲܠܓܼܘܼܢ ܥܘܼܬܼܪܵܐ ܠܲܒܼܢܲܝ̈ ܒܲܝܬܹܿܗ ܀</l>
                <l n="291">:ܠܗܘܿܢ ܝܲܗ̣̄ܒܼ ܛܲܒܼܥܵܐ ܕܫܸܡ ܐܝܼܬܼܘܼܬܹܗ ܕܠܵܐ ܡܸܬܿܕܲܪܟܵܐ</l>
                <l n="292">ܕܢܸܗܘܘܿܢ ܛܵܒܼܥ̇ܝܼܢ ܠܲܒܼܢܲܝ̈ܢܵܫܵܐ ܒܲܫܡܵܐ ܕܩܘܼܕܼܫܵܐ ܀</l>
                <l n="293">:ܛܲܒܼܥܵܐ ܕܲܫܡܹܗ ܡܲܪܡܹܝܢ ܟܠܢܵܫ ܥܲܠ ܡܲܪܥܝܼܬܹܗ</l>
                <l n="294">ܘܲܬܼܠܝܼܬܼܵܐܝܼܬܼ ܪܵܡܫ̇ܝܼܢ ܐ̄ܢܵܫܵܐ ܠܲܒܼܢܲܝ̈ܢܵܫܵܐ ܀</l>
                <l n="295">:ܦܲܪܙܠܵܐ ܕܡܸܫܚܵܐ ܐܵܚܹ̇ܕܼ ܟܵܗܢܵܐ ܒܪܹܫ ܨܼܒ̈ܥܵܬܹܗ</l>
                <l n="296">ܘܪܵܫܹ̇ܡ ܦܲܓܼܪܵܐ ܘܪ̈ܓܼܫܹܐ ܕܢܲܦܫܵܐ ܒܚܲܪܝܼܦܘܼܬܹܗ ܀</l>
                <l n="297">:ܡܸܫܚܵܐ ܠܵܛܹ̇ܫ ܒܲܪ ܡ̇ܝܘܿܬܹ̈ܐ ܒܡܸܠܲܝ̈ ܦܘܼܡܹܗ</l>
                <l n="298">ܘܲܡܚܲܪܸܦ ܠܹܗ ܐܲܝܟ ܕܲܠܦܲܪܙܠܵܐ ܠܡܸܓܼܙܲܪ ܥܵܘ̣ܠܵܐ ܀</l>
                <l n="299">:ܫܡܵܗܹ̈ܐ ܬܠܵܬܼܵܐ ܬܵܢܹ̇ܐ ܒܛܲܟܼܣܵܐ ܚܲܕܼ ܒܵܬܲܪ ܚܲܕܼ</l>
                <l n="300">ܘܲܬܼܠܝܼܬܼܵܐܝܼܬܼ ܡܫܲܡܠܸܐ ܘܓܼܵܡܲ݁ܪ ܐ̄ܪܵܙ ܦܘܼܪܩܵܢܲܢ ܀</l>
                <l n="301">:ܐܹܝܘ ܚܲܠܵܫܵܐ ܟܡܵܐ ܪܲܒܿ ܬܲܗܪܵܐ ܕܡܸܫܬܲܡܲܫ ܒܵܟ</l>
                <l n="302">ܘܲܙܥܘܿܪ ܦܘܼܡ̇ܐ ܕܢܹܐܡܲܪ ܕܲܟܼܡܵܐ ܗ̄ܘ̣ ܚܹܝܠ ܒܘܼܕܵܩܹܗ ܀</l>
                <l n="303">:ܐܹܘܝ ܬܲܚܬܵܝܵܐ ܟܡܵܐ ܐܸܬܼܥܲܠܲܬ̤ ܬܵܚܘܿܒܼܘܼܬܼܵܟ</l>
                <l n="304">ܘܠܵܐ ܡܨܸܐ ܗܵܘܢܵܐ ܕܢܸܣ̣ܿܩ ܥܲܡܵܟ ܠܐܲܝܟܵܐ ܕܡܲܛܝܼܬܿ ܀</l>
                <l n="305">:ܐܹܝܘ ܒܲܪܢܵܫܵܐ ܠܟܼܵܗܢܵܐ ܗ̄ܘ̣ ܐܸܡ̇ܪܹܬܼ ܗܵܠܹܝܢ ܕܐܸܡ̇ܪܹܬܼ</l>
                <l n="306">ܟܡܵܐ ܐܸܫܬܼܠܲܛܬܿ ܕܐܝܼܬܼ ܠܵܟ ܕܬܸܗܘܸܐ ܝܵܗܹ̇ܒܼ ܚܲܝܹ̈ܐ ܀</l>
                <l n="307">:ܚܲܝܹ̈ܐ ܝܵܗܹ̇ܒܼ ܟܵܗܢܵܐ ܠܚܲܒܼܪ̈ܵܘܗܝ ܒܝܲܕܼ ܬܸܫܡܸܫܬܹܿܗ</l>
                <l n="308">ܘܐܘܼܪܚܵܐ ܕܵܪܹܫ ܠܲܟܼܢܵܘܵܬܹ̈ܗ ܠܘܵܬܼ ܕܲܥܬܼܝܼ̈ܕܼܵܢ ܀</l>
                <l n="309">:ܛܲܟܼܣܵܐ ܕܦܘܼܡ̇ܐ ܡܡܲܠܸܠ ܠܙܵܘܥܹ̈ܐ ܘܲܠܗܲܕܵܡܹ̈ܐ</l>
                <l n="310">ܘܲܚܠܵܦ ܟܠܢܵܫ ܡܲܬܼܪܓܸܿܡ ܩܵܠܹ̈ܐ ܕܫܘܼܒܼܩܵܢ ܥܵܘ̣ܠܵܐ ܀</l>
                <l n="311">:ܡܸܫܚܵܐ ܘܡܲܝܵ̈ܐ ܣܵܐܹ̇ܡ ܠܘܼܩܕܼܵܡ ܐܲܝܟ ܫܲܬܼܐܸܣܹ̈ܐ</l>
                <l n="312">ܘܲܒܼܦܸܬܼܓܼܵܡܵܘ̈ܗܝ ܡܫܲܟܼܠܸܠ ܒܵܢܹ̇ܐ ܫܸܡ ܐܝܼܬܼܘܼܬܼܵܐ ܀</l>
                <l n="313">:ܒܡܸܫܚܵܐ ܫܲܪܝܵܐ ܘܡܲܝ̈ܵܐ ܪ̈ܦܲܝܵܐ ܢܵܣܹ̇ܿܟ ܦܲܓܼܪܵܐ</l>
                <l n="314">ܘܲܚܠܵܦ ܡܸܕܼܪܵܐ ܡܫܲܚܠܸܦ ܥܵܒܹ̇ܕܼ ܕܲܗܒܼܵܐ ܕܲܟܼܝܵܐ ܀</l>
                <l n="315">:ܡܲܡ ܠܵܐ ܢܸܬܼܗܲܪ ܒܚܲܝܠܵܐ ܕܲܩܢܵܬ̤ ܡܸܣܟܹܿܝܢܘܼܬܼܵܢ</l>
                <l n="316">ܕܗܝ̤ ܠܵܗ̇ ܬܲܥܬܲܪ ܡ̣ܢ ܡ̇ܘܗܲܒܼܬܼܵܐ ܕܠܵܐ ܡܸܬܿܕܿܪܟܵܐ ܀</l>
                <l n="317">:ܐܲܝܟ ܓܹܐܙܲܒܼܪܵܐ ܩܵܐܹ̇ܡ ܟܵܗܢܵܐ ܒܲܬܼܪܲܥ ܩܘܼܕܼܫܵܐ</l>
                <l n="318">ܘܡܲܪܡܸܐ ܩܠܝܼܕܹ̈ܐ ܕܡܸܠܲܬܼ ܦܘܼܡܹܗ ܘܦܵܬܲ̇ܚ ܚܲܝܹ̈ܐ ܀</l>
                <l n="319">:ܫܡܵܗܹ̈ܐ ܬܠܵܬܼܵܐ ܡܲܪܡܸܐ ܒܡܸܫܚܵܐ ܘܲܡܩܲܕܹܿܫ ܠܹܗ</l>
                <l n="320">ܕܢܸܗܘܸܐ ܡܩܲܕܹܿܫ ܛܲܡܐܘܼܬܼ ܐ̄ܢܵܫܵܐ ܒܩܲܕܼܝܼܫܘܼܬܹܗ ܀</l>
                <l n="321">:ܒܫܸܡ ܟܲܣܝܘܼܬܹܗ ܪܵܫܹ̇ܡ ܦܲܓܼܪܵܐ ܡܸܬܼܚܲܙܝܵܢܵܐ</l>
                <l n="322">ܘܥܵܐܹ̇ܠ ܚܲܝܠܵܐ ܕܚܘܼܪܦܹܗ ܕܲܫܡܵܐ ܥܕܲܡ̇ܐ ܠܢܲܦܫܵܐ ܀</l>
                <l n="323">:ܐܹܝܘ ܬܸܕܡܘܼܪܬܵܐ ܕܣܵܥܲ݁ܪ ܐ̄ܢܵܫܵܐ ܒܲܕܼܠܵܐ ܕܝܼܠܹܗ</l>
                <l n="324">ܕܪܵܫܹ̇ܡ ܦܲܓܼܪܹܐ ܡܸܨܛܲܠܝܵܢܹ̈ܐ ܘܚܵܫܝܼܢ ܕܲܠܓܼܵܘ ܀ </l>

                <pb ed="http://syriaca.org/bibl/1765" n="366"/>

                <l n="325">:ܒܛܲܟܼܣܵܐ ܕܐܵܣܝܵܐ ܣܵܥ̇ܲܪ ܐܵܦ ܗܘ̤ ܨܹܝܕܼ ܗܲܕܵܡܹ̈ܐ</l>
                <l n="326">ܕܓܸܵܐܹ̇ܫ ܕܼܠܒܲܪ ܘܡܲܕܼܪܸܟ ܚܲܫܵܐ ܕܹܝܕܼ ܓܵܘܝܹ̈ܐ ܀</l>
                <l n="327">:ܠܦܲܓܼܪܵܐ ܘܢܲܫܵܐ ܡܩܲܪܸܒܼ ܦܘܼܪ̈ܣܹܐ ܕܐܘܼܡܵܢܘܼܬܹܗ</l>
                <l n="328">ܘܓܲܠܝܵܐ ܘܟܲܣܝܵܐ ܡܲܐܣܸܐ ܒܚܲܝܠܵܐ ܐܲܠܵܗܵܝܵܐ ܀</l>
                <l n="329">:ܐܲܠܵܗܵܐܝܼܬܼ ܡܡܲܪܸܟ ܣܲܡܵܐ ܕܡܲܓܼܥܲܠ ܒܐܝܼܕܼܵܘ̈ܗܝ</l>
                <l n="330">ܘܲܠܟܼܠ ܟܹܐܒܼܝܼ̈ܢ ܡܲܐܣܸܐ ܒܚܲܝܠܹܗ ܘܠܵܐ ܡܸܬܼܒܲܨܲܪ ܀</l>
                <l n="331">:ܐܲܝܟ ܚܵܢܘܼܬܼܵܐ ܦܬܲܚ̣ ܠܹܗ ܬܲܪܥܵܐ ܕܗܲܝܟܲܠ ܩܘܼܕܫܵܐ</l>
                <l n="332">ܘܣܵܥܲ݁ܪ ܡܲܪ̈ܥܹܐ ܘܥܵܨ̇ܒܼ ܟܹܐܒܹ̈ܐ ܕܲܟܼ̈ܢܵܘܵܬܹܗ ܀</l>
                <l n="333">:ܒܪܘܼܫܡܵܐ ܕܲܠܒܲܪ ܓܵܐܹ̇ܫ ܟܹܐܒܹ̈ܐ ܟܣܲܝ̈ܵܐ ܕܠܓܼܵܘ</l>
                <l n="334">ܘܐܲܪܟܸܿܢ ܣܵܐܹ̇ܡ ܣܲܡܵܐ ܕܪܘܼܚܵܐ ܒܐܵܬ̤ܐ ܕܡܲܝ̈ܵܐ ܀</l>
                <l n="335">:ܒܩܵܠܵܐ ܓܲܠܝܵܐ ܡܲܟܼܪܸܙ ܚܲܝܠܵܐ ܕܲܣܬܼܝܼܪ̈ܵܬܹܗ</l>
                <l n="336">ܘܲܒܼܠܸܫܵܢܹܗ ܡܦܲܠܸܓܼ ܥܘܼܬܼܪܵܐ ܪܘܼܚܵܢܵܝܵܐ ܀</l>
                <l n="337">:ܩܵܠܹ̈ܐ ܡܲܫܡܲܥ ܒܐܸܕܢܲܝ̈ ܥܵܢ̈ܐ ܟܲܕܼ ܪܵܫܹ̇ܡ ܠܵܗ̇</l>
                <l n="338">ܘܨܵܝ̇ܬܵܐ ܒܚܘܼܒܵܐ ܫܡܵܗܹ̈ܐ ܬܠܵܬܼܵܐ ܟܲܕܼ ܡܸܬܼܟܲܪܙܝܿܢ ܀</l>
                <l n="339">:ܒܲܫܡܵܐ ܕܐܲܒܼܵܐ ܘܕܲܒܼܪܵܐ ܘܪܘܼܚܵܐ ܡܚܲܬܸܿܡ ܡܸܠܵܘ̈ܗܝ</l>
                <l n="340">ܘܲܡܫܲܪܲܪ ܠܹܗ ܠܐܲܝܢܵܐ ܕܥܵܡܹ̇ܕܼ ܒܲܫܡܵܗܲܝ̈ܗܘܿܢ ܀</l>
                <l n="341">:ܫܡܵܗܹ̈ܐ ܬܠܵܬܼܵܐ ܨܵܐܲܪ ܒܐܲܦܵܘ̈ܗܝ ܒܲܕܼܡܘܼܬܼ ܣܲܟܿܪܵܐ</l>
                <l n="342">ܕܢܸܚܙܹܐ ܛܪܘܼܢܵܐ ܨܠܸܡ ܐܝܼܬܼܘܼܬܼܵܐ ܒܪܹܫ ܒܲܪܢܵܫܵܐ ܀</l>
                <l n="343">:ܠܒܸܗܬܲܬܼ ܫܹܐܕܹ̈ܐ ܗ̄ܝܼ ܥܸܠܲܬܼ ܪܘܼܫܡܵܐ ܕܲܒܼܒܹܝܬܼ ܥܲܝܢܹ̈ܐ</l>
                <l n="344">ܕܡ̇ܐ ܕܡܸܬܼܒܲܩܹܝܢ ܒܪܹܫ ܒܲܪܢܵܫܵܐ ܢܚܘܼܒܼܘܼܢ ܡܸܢܹܗ ܀</l>
                <l n="345">:ܡܸܛܠܵܬܼܗܘܿܢ ܗܵܘܹ̇ܝܢ ܐ̄ܪ̈ܵܙܹܐ ܕܡܸܫܚܵܐ ܘܡܲܝ̈ܵܐ</l>
                <l n="346">ܕܢܸܗܘܘܿܢ ܙܷܲܢܵܐ ܠܘܼܩܒܲܠ ܩܹܐܪܣܵܐ ܕܬܲܟܼܬܿܘܼܫܲܝ̈ܗܘܿܢ ܀</l>
                <l n="347">:ܙܲܝܢܵܬ ܗ̄ܘ̣ ܡܸܫܚܵܐ ܕܡܸܬܼܡܲܫܚܝܼܢ ܒܹܗ ܐܲܪ̈ܥܵܢܵܝܹܐ</l>
                <l n="348">ܕܠܵܐ ܢܸܬܿܬܲܚܕܿܘܼܢ ܡ̣ܢ ܪ̈ܘܼܚܵܢܹܐ ܒܕܲܪܵܐ ܟܲܣܝܵܐ ܀</l>
                <l n="349">:ܛܲܒܼܥܵܐ ܗ̄ܘ̣ ܪܲܒܵܐ ܕܲܡܠܸܟ ܡܲܠ̈ܟܹܿܐ ܕܡܸܬܿܛܲܒܼܥܝܼܢ ܒܹܗ</l>
                <l n="350">ܕܢܸܗܘܘܿܢ ܦܵܠ̇ܚܝܼܢ ܒܐܸܣܛܵܕܼܝܼܘܿܢ ܪܘܼܚܵܢܵܝܬܵܐ ܀</l>
                <l n="351">:ܒܒܹܝܬܼ ܥܲܝܢܵܝ̈ܗܘܿܢ ܡܩܲܒܿܠܝܼܢ ܛܲܒܼܥܵܐ ܪܘܼܚܵܢܝܵܐ</l>
                <l n="352">ܕܢܸܗܘܸܐ ܢܲܗܝܼܪ ܠܥܹܝܢ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܀</l>
                <l n="353">:ܒܲܕܼܡܘܼܬܼ ܦܵܥܠܹ̈ܐ ܚܦܝܼܛܹ̈ܐ ܩܵܝ̇ܡܝܼܢ ܒܲܬܼܪܲܥ ܡܲܠܟܵܐ</l>
                <l n="354">ܘܟܼܵܗܢܵܐ ܒܪܹܫܗܘܿܢ ܐܲܝܟ ܪܲܒܿ ܚܲܝܠܵܐ ܒܪܹܫ ܡܲܪܥܝܼܬܹܗ ܀</l>
                <l n="355">:ܐܲܝܟ ܕܲܠܩܹܐܪܣܵܐ ܡܩܝܼܡ ܣܸܕܼܪ̈ܲܝܗܘܿܢ ܒܥܸܕܼܵܢ ܐ̄ܪ̈ܵܙܹܐ</l>
                <l n="356">ܕܢܸܗܘܘܿܢ ܫܵܕܹܝܢ ܓܹܐܪܹ̈ܐ ܫܢܝܼܢܹ̈ܐ ܒܲܒܼܥܸܠܕܲܪܵܐ ܀</l>
                <l n="357">:ܓܐܪܹ̈ܐ ܕܡܸܠܹ̈ܐ ܡܪܲܟܸܿܒܼ ܣܵܐܹ̇ܡ ܒܓܼܵܘ ܦܘܼܡܲܝ̈ܗܘܿܢ</l>
                <l n="358">ܕܢܸܗܘܘܿܢ ܚܵܠܝܼܢ ܠܘܼܩܒܲܠ ܒܝܼܫܵܐ ܕܫܲܥܒܸܿܕܼ ܐܸܢܘܿܢ ܀</l>
                <l n="359">:ܢܝܼܫܵܐ ܬܵܪܹܝܨ ܩܕܼܵܡ ܥܲܝܢܲܝ̈ܗܘܿܢ ܕܢܸܬܿܕܲܡܘܿܢ ܒܹܗ</l>
                <l n="360">ܘܐܲܝܟ ܕܲܒܼܝܲܬܼܪܵܐ ܡ̇ܬܲܚ ܡܸܠܹ̈ܐ ܒܠܸܫܵܢܲܝ̈ܗܘܿܢ ܀</l>
                <l n="361">:ܠܒܼܘܼܩܝܵܐ ܥܵܐ̇ܠܝܼܢ ܒܫܘܼܪܵܝ ܩܹܐܪܣܵܐ ܕܐܸܙܕܲܡܲܢܘ ܠܹܗ</l>
                <l n="362">ܟܲܕܼ ܡܸܬܼܒܲܚܪܝܼܢ ܒܝܲܕܼ ܬܵܘܕܿܝܼܬܼܵܐ ܕܪܸ̈ܥܝܵܢܲܝܗܘܿܢ ܀ </l>

                <pb ed="http://syriaca.org/bibl/1765" n="367"/>

                <l n="363">:ܐܲܝܟ ܕܲܒܼܩܘܼܫܬܵܐ ܩܵܐܹ̇ܡ ܟܵܗܢܵܐ ܒܪܹܫ ܣܸܕܼܪ̈ܲܝܗܘܿܢ</l>
                <l n="364">ܘܡܲܚܵܘܸܐ ܠܗܘܿܢ ܢܝܼܫܵܐ ܕܩܘܼܫܬܵܐ ܕܢܸܚܢܘܿܢ ܫܲܦܝܼܪ ܀</l>
                <l n="365">:ܟܵܦ̇ܪܝܼܢ ܒܢܝܼܫܵܐ ܒܢܝܼܫܵܐ ܘܚܲܝܠܹܗ ܘܲܕܼܡܲܠܲܐܟܼܵܘ̈ܗܝ</l>
                <l n="366">ܘܐܲܟܸܿܢ ܨܐܲ݁ܪ ܢܝܼܫܵܐ ܕܡܲܠܟܵܐ ܒܒܹܝܬܼ ܥܲܝܢܲܝ̈ܗܘܿܢ ܀</l>
                <l n="367">:ܟܵܦ̇ܪܝܼܢ ܘܡ̇ܘܕܹܿܝܢ ܬܲܪܬܹܿܝܢ ܒܲܚܕܼܵܐ ܕܠܵܐ ܦܘܼܠܵܓܼܵܐ</l>
                <l n="368">ܟܦܘܼܪܝܵܐ ܒܒܼܝܼܫܵܐ ܘܬܼܵܘܕܲܝܼܬܼ ܠܸܒܵܐ ܒܫܸܡ ܐܝܼܬܼܘܼܬܼܵܐ ܀</l>
                <l n="369">:ܩܝܵܡܵܐ ܡܩܝܼܡܝܼܢ ܒܝܲܕܼ ܟܵܗܢܘܼܬܼܵܠ ܨܹܝܕܼ ܐܝܼܬܼܘܼܬܼܵܐ</l>
                <l n="370">ܕܠܵܐ ܬܘܼܒܼ ܗܵܦܟܿܝܼܢ ܨܹܝܕܼ ܣܵܛܵܢܵܐ ܒܣܘܼܥܪ݁ܵܢܲܝܗܘܿܢ ܀</l>
                <l n="371">:ܠܟܼܵܣܢܵܐ ܝܵܗ̇ܒܿܝܼܢ ܫܘܼܘܕܵܝ ܡܸܠܹ̈ܐ ܕܪܸ̈ܥܝܵܢܲܝܗܘܿܢ</l>
                <l n="372">ܘܡܲܥܸܠ ܩܵܪܹܐ ܨܕܼܵܡ ܨܸܒܼܝܵܢܵܐ ܐܲܠܵܗܵܝܵܐ ܀</l>
                <l n="373">:ܬܪܲܥ ܩܲܪܛܲܝܣܵܐ ܕܒܹܝܬܼ ܡܲܠܟܿܘܼܬܼܵܐ ܐܲܚܝܼܕܼ ܒܐܝܼܕܼܵܘ̈ܗܝ</l>
                <l n="374">ܘܫܲܠܝܼܛ ܗ̄ܘ̣ ܠܹܗ ܕܢܸܟܼܬܿܘܿܒܼ ܐ̄ܢܵܫܵܐ ܒܝܲܕܼ ܦܵܠܵܛܝܼܢ ܀</l>
                <l n="375">:ܒܲܫܡܵܗܲܝ̈ܗܘܿܢ ܩܵܪܹܐ ܘܲܡܩܝܼܡ ܥܲܒܼ̈ܕܲܝ ܡܲܠܟܵܐ</l>
                <l n="376">ܘܡܲܥܒܲܪ ܚܲܕܼ ܚܲܕܼ ܘܛܵܒܲ݁ܥ ܒܐܲܦܵܘ̈ܗܝ ܛܲܒܼܥܵܐ ܕܡܸܫܚܵܐ ܀</l>
                <l n="377">:ܒܩܵܠ ܦܸܬܼܓܼܵܡܵܘ̈ܗܝ ܡܲܟܼܪܸܙ ܚܲܝܠܵܐ ܕܲܟܼܣܸܐ ܒܡܸܠܵܘ̈ܗܝ</l>
                <l n="378">ܕܲܕܼܡܲܢ ܐܸܢܘܿܢ ܘܲܫܡܵܐ ܕܡܲܢ̣ܘܼ ܕܡܸܬܿܛܲܒܼܥܝܼܢ ܒܹܗ ܀</l>
                <l n="379">:ܦܠܵܢ ܠܲܡ ܥܲܒܼܕܵܐ ܗ̄ܘ̣ ܕܲܡܠܸܟ ܡܲܠ̈ܟܹܿܐ ܕܲܠܥܸܠ ܘܕܲܠܬܲܚܬܿ</l>
                <l n="380">ܘܒܲܫܡܹܗ ܡܛܲܒܲܥ ܕܢܸܗܘܸܐ ܦܵܠ̇ܲܚ ܐܲܝܟ ܨܸܒܼܝܵܢܹܗ ܀</l>
                <l n="381">:ܫܸܡ ܐܝܼܬܼܘܼܬܼܵܐ ܡܡܲܕܸܿܟ ܒܐܝܼܕܼܵܘ̈ܗܝ ܥܲܡܹܗ ܕܡܸܫܚܵܐ</l>
                <l n="382">ܘܪܸܫܹ̇ܡ ܘܐܲܡܲ݁ܪ ܐܲܒܼܵܐ ܘܲܒܼܪܵܐ ܘܪܘܼܚܵܐ ܕܩܘܼܕܼܫܵܐ ܀</l>
                <l n="383">:ܡܸܬܼܪܫܸܡ ܐܲܡܲ݁ܪ ܠܦܵܢ ܒܲܫܡܵܗܹ̈ܐ ܬܠܵܬܼܵܐ ܕܲܫܘܹܝܢ</l>
                <l n="384">ܕܠܲܝܬܿ ܦܘܼܪܫܵܢܵܐ ܕܩܲܫܝܼܫ ܘܲܙܥܘܿܪ ܒܹܝܬܼ ܚܲܕܼ ܠܲܐ̄ܚܪܹܝܢ ܀</l>
                <l n="385">:ܠܵܘ ܪܵܫܹ̇ܡ ܐ̄ܢܵܐ ܐܵܡܲ݁ܪ ܟܵܗܢܵܐ ܐܸܠܵܐ ܕܡܸܬܼܪܫܸܡ</l>
                <l n="386">ܕܠܵܐ ܕܝܼܠܹܗ ܗ̄ܘ̣ ܛܲܒܼܥܵܐ ܕܡܲܪܡܸܐ ܐܸܠܵܐ ܕܡ̇ܪܹܗ ܀</l>
                <l n="387">:ܗܘ̤ ܡܸܨܥܵܝܵܐ ܗ̄ܘ̣ ܕܲܓܼܒܸܐ ܒܛܲܝܒܿܘܼ ܠܲܡܫܲܡܵܫܘܼ</l>
                <l n="388">ܘܒܲܕܼܠܵܐ ܕܝܼܠܹܗ ܪܵܕܹܦ ܥܵܘ̣ܠܵܐ ܘܝܵܗܹ̇ܒܼ ܪܘܼܚܵܐ ܀</l>
                <l n="389">:ܒܫܸܡܚܵܐ ܓܼܠܝܵܐ ܡܚܵܘܸܐ ܚܲܝܠܵܐ ܕܐܝܼܬܼ ܒܲܫܡܵܗܹ̈ܐ</l>
                <l n="390">ܕܲܡܨܸܐ ܡܫܲܪܲܪ ܪܲܦܝܘܼܬܼ ܐ̄ܢܵܫܵܐ ܒܲܕܼܠܵܐ ܓܼܠ̈ܝܵܢ ܀</l>
                <l n="391">:ܫܡܵܗܹ̈ܐ ܬܠܵܬܼܵܐ ܬܵܢܹ̇ܐ ܒܡܸܫܚܵܐ ܒܐ̄ܢܵܫܵܐ ܟܠܹܗ</l>
                <l n="392">ܕܠܵܐ ܢܲܟܿܘܿܢܵܝܗܝ ܫܹܐܕܹ̈ܐ ܛܪ̈ܘܼܢܹܐ ܘܚܲܫܹ̈ܐ ܠܙܝܼ̈ܙܹܐ ܀</l>
                <l n="393">:ܠܵܐ ܗ̄ܘ̣ܵܐ ܒܡܸܫܚܵܐ ܗ̄ܘ̣ ܕܢܵܛܲܪ ܐ̄ܢܵܫܵܐ ܡ̣ܢ ܢܸܟܼܝܵܢܹ̈ܐ</l>
                <l n="394">ܚܹܝܠ ܐܝܼܬܼܘܼܬܼܵܐ ܗ̄ܘ̣ ܕܘܒܲܩܢܹܐ ܚܲܝܠܵܐ ܠܲܡܚܝܼܠܘܼܬܼܵܐ ܀</l>
                <l n="395">:ܡܸܫܚܵܐ ܐܵܬ̤ܐ ܗ̄ܘ̣ ܕܡܲܟܼܪܸܙ ܚܲܝܠܵܐ ܐܲܠܵܗܵܝܵܐ</l>
                <l n="396">ܘܲܒܼܓܲܥ̈ܝܵܬܼܵܐ ܡܫܲܪܲܪ ܥܲܒܼܕܼܵܐ ܗ̄ܘ̣ ܒܲܣܬܼܝܼܪ̈ܵܬܼܵܐ ܀</l>
                <l n="397">:ܒܚܲܝܠܵܐ ܕܝܼܠܹܗ ܩܵܢܹ̇ܝܢ ܚܲܝܠܵܐ ܦܲܓܼܪܵܐ ܘܢܲܦܫܵܐ</l>
                <l n="398">ܘܠܵܐ ܬܘܼܒܼ ܩܵܢ̇ܛܝܼܢ ܡ̣ܢ ܢܸܟܼܝܵܢܹ̈ܐ ܕܡ̇ܝܘܿܬܼܘܼܬܼܵܐ ܀ </l>

                <pb ed="http://syriaca.org/bibl/1765" n="368"/>

                <l n="399">:ܐܲܝܟ ܐܲܬܼܠܹܝܛܹ̈ܐ ܢܵܚ̇ܬܿܝܼܢ ܩܵܝ̇ܡܝܼܢ ܒܐܸܣܛܵܕܼܝܘܿܢ</l>
                <l n="400">ܘܐܵܚ̇ܕܿܝܼܢ ܕܲܪܵܐ ܥܲܡ ܚܘܼܬܼܚܵܬܹ̈ܐ ܪ̈ܦܲܝܵܐ ܕܒܼܗܘܿܢ ܀</l>
                <l n="401">:ܗܵܢܵܐ ܚܲܝܠܵܐ ܡܲܩܢܸܐ ܡܸܫܚܵܐ ܕܲܡܫܝܼܚܘܼܬܼܵܐ</l>
                <l n="402">ܠܵܐ ܗ̄ܘ̣ܵܐ ܡܸܫܚܵܐ ܐܸܠܵܐ ܪܘܼܚܵܐ ܕܲܡܚܲܝܸܠ ܠܹܗ ܀</l>
                <l n="403">:ܪܘܼܚܵܐ ܡܚܲܝܠܵܐ ܠܲܡܫܝܼܚܘܼܬܼܵܐ ܕܡܸܫܚܵܐ ܪܲܦܚܵܐ</l>
                <l n="404">ܘܗܵܘܹ̇ܐ ܚܝܼܨܵܐ ܒܝܲܕ ܣܘܼܥܪܵܢܵܐ ܕܡܸܫܬܲܡܲܫ ܒܹܗ ܀</l>
                <l n="405">:ܒܲܚܠܝܼܨܘܼܬܹܗ ܡܚܲܝܸܨ ܦܲܓܼܪܵܐ ܘܙܵܘܥܲܝ̈ ܢܲܦܫܵܐ</l>
                <l n="406">ܘܲܠܒܼܝܼܒܼܵܐܝܼܬܼ ܐܵܪܥܝܼܢ ܩܹܐܪ̈ܣܹܐ ܠܘܼܩܒܲܠ ܒܝܼܫܵܐ ܀</l>
                <l n="407">:ܪܘܼܫܡܵܐ ܕܲܫܡܹܗ ܚܵܙܹ̇ܝܢ ܫܹܐܕܹ̈ܐ ܥܲܠ ܒܲܪܢܵܫܵܐ</l>
                <l n="408">ܘܪܵܥ̇ܠܝܼܢ ܡܸܢܹܗ ܕܚܵܙܹ̇ܝܢ ܒܲܫܡܹܗ ܫܡܵܐ ܝܲܩܝܼܪܵܐ ܀</l>
                <l n="409">:ܫܸܡ ܐܝܼܬܼܘܼܬܼܵܐ ܡܕܼܝܼܩ ܡ̣ܢ ܘܼܫܡܵܐ ܕܲܒܼܒܹܝܬܼ ܥܲܝܢܹ̈ܐ</l>
                <l n="410">ܘܒܼܵܗ̈ܬܵܢ ܥܲܝܢܹ̈ܐ ܕܢܲܟܿܘܼܠܬܼܵܢܹ̈ܐ ܕܲܢܚܘܼܘܼܢ ܒܹܗ ܀</l>
                <l n="411">:ܫܸܡܫܵܐ ܕܲܬܼܪܹܝܢ ܕܢܲܚ̣ ܡ̣ܢ ܪܵܘܡ̇ܐ ܒܪܹܫ ܒܲܪܢܵܫܵܐ</l>
                <l n="412">ܘܲܒܼܙܲܠܝܼܩܵܘ̈ܗܝ ܪܕܹܦ ܛܘܼܥܝܲܝ ܚܸܫܟܵܐ ܕܲܬܼܪܹܝܢ ܀</l>
                <l n="413">:ܬܵܐ ܒܲܪܢܵܫܵܐ ܩܲܠܸܣ ܘܐܵܘܪܸܒܼ ܠܲܡܝܲܩܪܵܢܵܟ</l>
                <l n="414">ܕܥܲܒܼ݂ܕܹܿܗ ܠܦܲܓܼܪܵܟ ܫܸܡܫܵܐ ܕܲܬܼܪܹܝܢ ܒܝܲܕܼ ܡ̇ܘܗܲܒܼܬܹܗ ܀</l>
                <l n="415">:ܬܵܐ ܚܲܝܵܒܼܵܐ ܦܪܘܿܥ ܬܵܘܕܿܝܼܬܼܵܐ ܠܲܡܚܲܪܪܵܢܵܟ</l>
                <l n="416">ܕܦܲܪܩܵܟ ܘܚܲܪܪܵܟ ܡ̣ܢ ܫܘܼܥܒܵܕܼܵܐ ܕܒܼܝܼܫܵܐ ܘܡ̇ܘܬܵܐ ܀</l>
                <l n="417">:ܬܵܐ ܡ̇ܝܘܿܬܼܵܐ ܗܲܒܼ ܬܸܫܒܿܘܿܚܬܵܐ ܠܚܹܝܠ ܐܝܼܬܼܘܼܬܼܵܐ</l>
                <l n="418">ܕܝܲܗ̣̄ܒܼ ܒܵܟ ܚܲܝܠܵܟ ܕܬܸܙܪܘܿܥ ܚܲܝܹ̈ܐ ܒܡܵܝܘܿܬܼܘܼܬܼܵܐ ܀</l>
                <l n="419">:ܩܢܝܼ ܒܟܼܠ ܦܘܼܡܝܼ̈ܢ ܓܸܢܣܹܗ ܕܐܵܕܼܵܡ ܥܲܦܪܵܢܵܝܵܐ</l>
                <l n="420">ܠܗܵܘ̇ ܕܐܲܪܝܼܡܵܟ ܡ̣ܢ ܕܲܚܝܼܚܵܐ ܠܘܵܬܼ ܪܲܒܿܘܼܬܹܗ ܀</l>
            </div>

        </body>
    </text>
</TEI>
