<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8602">On Samson (Memra
                    73) - <foreign xml:lang="syr">ܥܲܠ ܫܸܡܫܘܿܢ ܓܲܢ̄ܒܵܪܵܐ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">Digital Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">D. Alphonse Mingana</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
<name type="person" ref="http://syriaca.org/person.xml#wtoma">William Toma</name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/101</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <monogr>
<editor>
<forename>Alphonse</forename>
<surname>Mingana</surname>
</editor>
<title level="m">Narsai doctoris Syri homiliæ et carmina</title>
<idno type="URI">http://syriaca.org/bibl/1765</idno>
<idno type="zotero">301</idno>
<idno type="URI">http://zotero.org/groups/392292/items/6UFVJ9EG</idno>
<idno type="URI">http://www.worldcat.org/oclc/68740316</idno>
<imprint>
<pubPlace>Mausilii</pubPlace>
<publisher>Typis Fratrum Prædicatorum</publisher>
<date>1905</date>
</imprint>
</monogr> 
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
                
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-07-05" who="http://syriaca.org/person.xml#jwalters">Edited text
                structure</change>

            <change when="2017-04-19" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text>
        <body>
            <div type="title" n="0">
                <ab xml:lang="syr">ܥܲܠ ܫܸܡܫܘܿܢ ܓܲܢ̄ܒܵܪܵܐ</ab>
            </div>
            <div type="rubric" xml:lang="syr">
                <pb ed="http://syriaca.org/bibl/1765" n="303"/>

                <l>ܡܐܡܪܐ ܕܐܪܒܥܝܢ ܘܬܠܬܐ</l>
                <l>ܥܲܠ ܫܸܡܫܘܿܢ ܓܲܢ̄ܒܵܪܵܐ</l>
            </div>
            <div type="text" xml:lang="syr">
                <l n="1">:ܨܠܸܡ ܙܵܟܼܘܼܬܹܗ ܕܓܲܒܼܪܵܐ ܟܹܐܢܵܐ ܚܙܹ̇ܝܬܼ ܒܲܟܼܬܼܵܒܹ̈ܐ</l>
                <l n="2">ܕܨܝܼܪܵܐ ܒܕܲܦܵܐ ܢܵܡܘܿܣܵܝܵܐ ܕܬܲܪܬܹܿܝܢ ܕܸܡ̈ܘܵܢ ܀</l>
                <l n="3">:ܒܪܹܫ ܦܵܣܘܿܩܵܐ ܚܙܹ̇ܝܬܼ ܨܘܼܪ̈ܵܬܼܵܐ ܫܲܦܝܼܪ̈ܵܬܼܵܐ</l>
                <l n="4">ܘܲܒܼܫܘܼܠܵܡܹܗ ܚܙܹ̇ܬܼ ܐܵܬܼ̈ܘܼܬܼܵܐ ܕܠܵܐ ܫܲܦܝܼܪ̈ܵܢ ܀</l>
                <l n="5">:ܒܚܘܼܩܵܐ ܩܲܕܼܡ̇ܐ ܩܪܹܝܬܼ ܢܸܨܚܵܢܵܐ ܕܪܲܒܿܘܼܬܼ ܚܲܝܠܹܗ</l>
                <l n="6">ܘܲܒܼܗܵܘ̇ ܕܲܬܼܪܹܝܢ ܚܸܣܕܵܐ ܘܨܲܥܪܵܐ ܘܲܡܚܝܼܠܘܼܬܼܵܐ ܀</l>
                <l n="7">:ܦܠܸܐ ܗ̄ܘ̣ܵܐ ܣܲܓܿܝܼ ܫܘܼܪܵܝ ܫܲܪܒܹܿܗ ܠܲܕܼܚܵܐܲ݁ܪ ܒܹܗ</l>
                <l n="8">ܘܲܫܟܼܝܼܪ ܗ̄ܘ̣ܵܐ ܛܵܒܼ ܫܘܼܠܵܡ ܫܲܪܒܹܿܗ ܠܲܕܼܫܵܡܲܪ ܠܹܗ ܀</l>
                <l n="9">:ܠܵܐ ܫܲܘܝܘܼܬܼܵܐ ܡܸܬܚܲܙܝܵܐ ܒܹܗ ܒܫܲܪܒܹܿܗ ܕܟܹܐܢܵܐ</l>
                <l n="10">ܘܲܡܕܵܘܲܕܼ ܗ̄ܘ̣ܵܐ ܫܒܼܝܼܠ ܡܲܪܕܿܝܼܬܼܵܐ ܕܪܲܗܛܵܐ ܕܐܘܼܪܚܹܗ ܀</l>
                <l n="11">:ܒܠܵܐ ܫܲܘܝܘܼܬܼܵܐ ܕܐܵܓܼܘܿܢ ܥܲܡܠܵܘ̈ܗܝ ܦܗ̣ܵܘ ܚܘܼܫܵܒܲܝ̈</l>
                <l n="12">ܘܲܒܼܥܹ̇ܝܬܼ ܕܐܹܠܲܦ ܕܡ̇ܢܲܐ ܗ̄ܝܼ ܥܸܠܬܼܵܐ ܕܬܲܪܬܹܿܝܢ ܒܲܚܕܼܵܐ ܀</l>
                <l n="13">:ܪܸܥܝܵܢܝ ܫܲܩ̣ܠܲܢܝ ܕܐܸܒܼܥܸܐ ܒܥܵܬܼܵܐ ܕܫܘܼܒܼܚܹܗ ܘܚܸܣܕܹܿܗ</l>
                <l n="14">ܘܓܼܪܼܓܼ ܐܲܥܠܲܢܝ ܠܓܼܵܘ ܡ̣ܢ ܬܲܪܥܵܐ ܕܣܸܦܪ̈ܲܝ ܪܘܼܚܵܐ ܀</l>
                <l n="15">:ܒܒܹܝܬܼ ܐܵܬܼ̈ܘܵܬܼܵܐ ܕܲܟܼܬܼܝܼ̈ܒܼܵܬܼܵܐ ܥܸܠܹ̇ܬܼ ܩܵܡܹ̇ܬܼ</l>
                <l n="16">ܘܫܲܪܝܼܬܼ ܕܐܸܣܓܸܿܐ ܒܚܘܼܩܵܐ ܕܲܟܼܬܼܝܼܒܼ ܓܲܒܼܪܵܐ ܢܙܝܼܪܵܐ ܀</l>
                <l n="17">:ܫܸܡ ܓܲܒܼܝܘܼܬܼܵܐ ܚܙܹ̇ܝܬܼ ܕܲܪܫܝܼܡܵܐ ܒܫܘܼܪܵܝ ܫܲܪܒܹܿܗ</l>
                <l n="18">ܘܡܸܫܬܿܥܸܐ ܠܹܗ ܚܲܕܼ ܪܘܼܚܵܢܵܐ ܩܕܼܵܡ ܒܸܣܪ̈ܵܢܹܐ ܀</l>
                <l n="19">:ܓܼܒܼܪܵܐ ܕܪܘܼܚܵܐ ܚܙܹ̇ܝܬܼ ܕܲܡܣܲܒܲܪ ܒܲܛܢܹܗ ܘܝܲܠܕܹܿܗ</l>
                <l n="20">ܘܲܡܬܲܚܸܡ ܠܵܗ̇ ܠܫܸܡ ܓܼܒܼܝܘܼܬܹܗ ܒܫܸܡ ܒܵܪܘܿܝܵܐ ܀</l>
                <l n="21">:ܒܫܸܡ ܒܵܪܘܿܝܵܐ ܩ̣ܪܵܝܗܝ ܪܘܼܚܵܢܵܐ ܠܦܲܓܼܪܵܢܵܝܵܐ</l>
                <l n="22">ܕܢܸܗܘ̤ܐ ܥܲܒܼܕܵܐ ܘܲܡܫܲܡܫܵܢܵܐ ܕܡܸܠܲܬܼ ܡ̇ܪܹܗ ܀</l>
                <l n="23">:ܫܡܵܐ ܩܲܕܿܝܼܫܵܐ ܣܵܡ̣ ܠܹܗ ܒܪܹܫܹܗ ܒܲܕܼܡܘܼܬܼ ܛܲܒܼܥܵܐ</l>
                <l n="24">ܕܢܸܗܘܸܐ ܝܵ̇ܕܲܥ ܕܲܕܼܡܲܢ ܐܝܼܬܼܵܘܗܝ ܘܲܠܡܲܢ ܦܵܠܲ݁ܚ ܀</l>
                <l n="25">:ܠܦܵܠܚܘܼܬܼ ܡܲܠܟܵܐ ܕܲܟܼܣܸܐ ܒܪܵܘܡܵܐ ܓܼܒܼܵܝܗܝ ܦܘܼܩܕܵܢܵܐ</l>
                <l n="26">ܘܐܲܝܟ ܕܲܠܦܵܠܚܵܐ ܚܲܙܩܹܗ ܒܙܲܝܢܵܐ ܕܲܢܙܝܼܪܘܼܬܼܵܐ ܀</l>
                <l n="27">ܒܲܢܙܝܼܪܘܼܬܼܵܐ ܙܲܝܢܹܗ ܠܦܵܠܚܵܐ ܦܲܓܼܪܵܢܵܝܵܐ: </l>

                <pb ed="http://syriaca.org/bibl/1765" n="304"/>
                <l n="28">ܕܢܸܕܲܥ ܟܠܢܵܫ ܕܙܲܝܢܹܗ ܕܪܘܼܚܵܐ ܗ̄ܘ̣ ܘܠܵܐ ܗ̄ܘ̣ܵܐ ܕܒܸܣܪܵܐ ܗ̄ܘ̣ ܀</l>
                <l n="29">:ܪܘܼܚܵܢܵܐܝܼܬܼ ܥܬܼܝܼܕܼ ܗ̄ܘ̣ܵܐ ܕܢܲܩܪܸܒܼ ܥܲܡ ܕܲܠܩܘܼܒܼܠܵܐ</l>
                <l n="30">ܘܩܲܕܸܿܡ ܝܲܗ̣̄ܒܼܠܹܗ ܙܲܝܢܵܐ ܕܪܘܼܚܵܐ ܕܢܸܬܼܢܲܨܲܚ ܒܹܗ ܀</l>
                <l n="31">:ܩܹܐܪܣܵܐ ܪܲܒܵܐ ܥܬܼܝܼܕܼ ܗ̄ܘ̣ܵܐ ܕܢܸܥܒܸܿܕܼ ܠܘܼܩܒܲܠ ܥܵܘ̣ܠܵܐ</l>
                <l n="32">ܘܲܕܼܠܵܐ ܢܲܫܦܸܠ ܝܲܩܪܹܗ ܒܕܲܪ̈ܓܹܐ ܕܪܵܡܝܼܢ ܡܸܢܹܗ ܀</l>
                <l n="33">:ܥܝܼܪܵܐ ܫܲܕܲܪ ܘܣܲܒܲܪ ܒܲܛܢܹܗ ܘܝܼܠܝܼܕܼܘܼܬܹܗ</l>
                <l n="34">ܘܣܵܡ̣ ܠܹܗ ܒܪܹܫܹܗ ܟܠܝܼܠܵܐ ܪܲܒܵܐ ܕܲܢܙܝܼܪܘܼܬܼܵܐ ܀</l>
                <l n="35">:ܐܲܝܟ ܪܲܒܿ ܚܲܝܠܵܐ ܓ̣ܒܼܵܝܗܝ ܡ̣ܢ ܥܲܡܵܐ ܪܦܸܐ ܪܸܥܝܵܢܵܐ</l>
                <l n="36">ܕܲܒܼܚܝܼܨܘܼܬܹܗ ܢܫܲܪܲܪ ܐܸܢܘܿܢ ܒܣܲܒܼܪܵܐ ܛܵܒܼܵܐ ܀</l>
                <l n="37">:ܪܦܸܐ ܗ̄ܘ̣ܵܐ ܥܲܡܵܐ ܡ̣ܢ ܬܘܼܟܼܠܵܢܵܐ ܐܲܠܵܗܵܝܵܐ</l>
                <l n="38">ܘܲܒܼܝܲܕܼ ܫܸܡܫܘܿܢ ܚܲܝܼܨܹܗ ܠܠܸܒܹܿܗ ܒܕܼܚܠܲܬܼ ܩܘܼܫܬܵܐ ܀</l>
                <l n="39">:ܚܹܝܠ ܥܘܼܕܼܪܵܢܹܗ ܣܵܡ̣ ܥܲܠ ܪܹܫܹܗ ܒܲܕܼܡܘܼܬܼ ܬܵܓܼܵܐ</l>
                <l n="40">ܘܫܲܠܛܹܗ ܕܲܢܕܼܘܼܢ ܠܲܟܼ̈ܢܵܘܵܬܹܗ ܕܠܵܐ ܫܘܼܣܪܵܢܵܐ ܀</l>
                <l n="41">:ܠܕܼܝܼܢܵܐ ܕܥܲܡܵܐ ܘܩܹܐܪܣܵܐ ܕܥܲܡܡܹ̈ܐ ܩ̣ܪܵܝܗܝ ܘܐܲܩܝܼܡܹܗ</l>
                <l n="42">ܕܲܒܼܟܼܠ ܥܸܠ̈ܠܵܢ ܢܩܲܦܲܚ ܥܵܘ̣ܠܵܐ ܕܠܵܐ ܢܸܫܬܿܥܠܸܐ ܀</l>
                <l n="43">:ܠܘܼܩܒܲܠ ܥܵܘ̣ܠܵܐ ܕܥܲܡܵܐ ܘܥܲܡܡܹ̈ܐ ܫܲܕܿܪܹܗ ܪܸܡܙܵܐ</l>
                <l n="44">ܘܓܲܢ̄ܒܵܪܵܐܝܼܬܼ ܫܲܕܿܪܹܗ ܕܢܲܩܪܸܒܼ ܒܪܹܫ ܬܲܟܼܬܿܘܼܫܹܐ ܀</l>
                <l n="45">:ܠܘܼܩܒܲܠ ܥܲܡܡܹ̈ܐ ܚܙ̣ܵܐ ܩܲܕܼܡ̇ܝܲܬܼ ܨܸܒܼܝܵܢ ܢܲܦܫܹܗ</l>
                <l n="46">ܕܲܚ̣ܘܵܐ ܕܲܒܗܘܿܢ ܡܲܨܠܲܚ ܙܐܦܵܐ ܕܝܘܼܠܦܵܢ ܫܹܐܕܹ̈ܐ ܀</l>
                <l n="47">:ܝܘܼܠܦܵܢ ܫܹܐܕܹ̈ܐ ܚܙ̣ܵܐ ܟܲܕܼ ܢܵܨܲܚ ܒܥܲܡܡܹ̈ܐ ܥܘܼܪ̈ܠܹܐ</l>
                <l n="48">ܘܛܲܢ ܘܐܸܬܼܥܲܙܲܙ ܠܡܸܥܒܲܕܼ ܥܲܡܗܘܿܢ ܩܹܐܪܣܵܐ ܩܲܫܝܵܐ ܀</l>
                <l n="49">:ܠܩܹܐܪܣܵܐ ܕܥܲܡܡܹ̈ܐ ܥܲܬܸܿܕܼ ܢܲܦܫܹܗ ܦܵܠܚܵܐ ܚܝܼܨܵܐ</l>
                <l n="50">ܘܪܲܟܸܿܒܼ ܥܸܠܠܹ̈ܐ ܕܐܲܝܟܲܢ ܢܲܩܪܸܒܼ ܚܠܵܦ ܟܹܐܢܘܼܬܼܵܐ ܀</l>
                <l n="51">:ܚܠܵܦ ܟܹܐܢܘܼܬܼܵܐ ܣܵܡ̣ ܠܹܗ ܢܝܼܫܵܐ ܠܡܸܬܼܟܲܬܵܫܘܼ</l>
                <l n="52">ܘܲܚ̣ܢܵܐ ܣܲܓܿܝܼ ܒܟܼܠܗܘܿܢ ܙܵܘܥܵܘ̈ܗܝ ܠܘܼܩܒܲܠ ܥܵܘ̣ܠܵܐ ܀</l>
                <l n="53">:ܓܲܢ̄ܒܵܪܵܐܝܼܬܼ ܝܲܗ̣̄ܒܼ ܗ̄ܘ̣ܵܐ ܢܲܦܫܹܗ ܠܘܵܬܼ ܬܲܟܼܬܿܘܼܫܵܐ</l>
                <l n="54">ܕܲܒܼܟܼܠ ܦܘܼܪ̈ܣܝܼܢ ܨܒܼܵܐ ܕܲܢܪܲܡܪܸܡ ܫܸܡ ܟܹܐܢܘܼܬܼܵܐ ܀</l>
                <l n="55">:ܦܘܼܪ̈ܣܹܐ ܨܢܝܼܥܹ̈ܐ ܪܲܟܸܿܒܼ ܠܸܒܹܿܗ ܚܲܟܿܝܼܡܵܐܝܼܬܼ</l>
                <l n="56">ܘܒܸܐܣܟܹܿܝܡ ܚܘܼܒܵܐ ܦܲܪܣܝܼ ܘܲܓܼܠܵܗ̇ ܠܕܲܓܵܠܘܼܬܼܵܐ ܀</l>
                <l n="57">:ܐ̄ܣܟܹܿܡܵܐ ܕܚܘܼܒܵܐ ܠܒܸ݂ܫ ܚܲܟܿܝܼܡܵܐ ܨܢܝܼܥ ܠܲܩܪܵܒܼܵܐ</l>
                <l n="58">ܘܐܲܝܟ ܓܵܫܘܿܫܵܐ ܥܲܠ̣ ܨܹܝܕܼ ܥܘܼܪ̈ܠܹܐ ܘܓܲܫ̣ ܡܸܠܲܝ̈ܗܘܿܢ ܀</l>
                <l n="59">:ܐܲܢ̄ܬܿܬܼܵܐ ܡܟܲܪ ܠܹܗ ܡ̣ܢ ܣܵܩܘܿܪܹ̈ܐ ܕܫܸܡ ܐܲܠܵܗܹܗ</l>
                <l n="60">ܕܲܒܼܚܲܕܼ ܐܲܢ̄ܬܿܬܼܵܐ ܡܢܲܟܸܿܟ ܛܘܼܥܝܲܝ ܕܫܸܡ ܐܲܠܵܗܹ̈ܐ ܀ </l>

                <pb ed="http://syriaca.org/bibl/1765" n="305"/>
                <l n="61">:ܪܸܡܙܵܐ ܟܲܣܝܵܐ ܚܲܝܸܠ ܙܵܘܥܵܘ̈ܗܝ ܠܡܸܬܼܚܲܟܵܡܘܼ</l>
                <l n="62">ܘܐܸܡ݂ܲܪ ܠܐܲܒܼܘܼܗܝ ܕܣܲܒܼ ܠܝܼ ܐܲܢ̄ܬܿܬܼܵܐ ܡ̣ܢ ܒܢ̈ܬܼ ܥܘܼܪ̈ܠܹܐ ܀</l>
                <l n="63">:ܠܵܐ ܠܲܡ ܝܼܕܲܥܘ ܐܲܒܼܘܼܗܝ ܘܐܸܡܹܗ ܕܡ̣ܢ ܐܲܠܵܗܵܐ ܗ̄ܝܼ</l>
                <l n="64">ܕܢܸܬܼܒܲܥ ܥܝܵܪܬܵܐ ܕܲܒܼܢܲܝ̈ ܥܲܡܹܗ ܡ̣ܢ ܦܠܸܫܬܵܝܹ̈ܐ ܀</l>
                <l n="65">:ܥܝܵܪܬܵܐ ܕܥܲܡܹܗ ܬܒܲܥ̣ ܡ̣ܢ ܥܲܡܡܹ̈ܐ ܒܝܲܕܼ ܒܲܪ̄ܬܼ ܥܲܡܡܹ̈ܐ</l>
                <l n="66">ܘܐܘܼܡ̇ܢܵܐܝܼܬܼ ܚܢ̣ܵܐ ܨܸܒܼܝܵܢܹܗ ܠܢܝܼܫܵܐ ܕܡ̇ܪܹܗ ܀</l>
                <l n="67">:ܚ̣ܙܲܩ ܡ̣ܢ ܥܲܡܹܗ ܕܢܹܐܠܲܙ ܘܢܸܡܟܿܘܿܪ ܠܒܲܪ̄ܬܼ ܢܘܼܟܼܪ̈ܵܝܹܐ</l>
                <l n="68">ܘܣܵܡ̣ ܠܹܗ ܡ̇ܪܹܗ ܢܝܼܫܵܐ ܒܐܘܼܪܚܵܐ ܕܢܸܒܼܩܸܐ ܚܲܝܠܹܗ ܀</l>
                <l n="69">:ܓܘܼܪܝܵܐ ܕܐܲܪܝܵܐ ܦܓܲܥ̣ ܒܹܗ ܒܐܘܼܪܚܵܐ ܒܐܲܪܝܵܐ ܡܠܝܼܠܵܐ</l>
                <l n="70">ܘܲܦܫ݂ܲܚ ܘܲܫܕܵܝܗܝ ܐܲܝܟ ܕܲܠܓܲܕܼܝܵܐ ܠܓܼܘܼܫܡܵܐ ܩܲܫܝܵܐ ܀</l>
                <l n="71">:ܒܚܲܝܠܵܐ ܕܐܲܪܝܵܐ ܢܲܣܝܹܗ ܠܚܲܝܠܹܗ ܕܓܼܢ̄ܒܵܪ ܚܲܝܠܵܐ ܗ̄ܘ̣</l>
                <l n="72">ܘܝܼܕܲܥ ܕܲܡܨܸܐ ܠܡܹܐܪܲܥ ܩܹܐܪܣܵܐ ܕܥܲܡܡܹ̈ܐ ܥܘܼܪ̈ܠܹܐ ܀</l>
                <l n="73">:ܕܠܵܐ ܣܲܦܣܹܪܵܐ ܘܲܕܼܠܵܐ ܚܘܼܛܪܵܐ ܩܲܛܠܹܗ ܠܐܲܪܝܵܐ</l>
                <l n="74">ܘܝܼܕܲܥ ܕܠܵܐ ܣܢܝܼܩ ܥܲܠ ܥܘܕܼܪܵܢܵܐ ܕܡ̇ܐܢܲܝ̈ ܙܲܝܢܵܐ ܀</l>
                <l n="75">:ܥܲܠ̣ ܠܒܹܝܬܼ ܥܘܼܪ̈ܠܹܐ ܘܲܡ̣ܟܲܪ ܐܲܢ̄ܬܿܬܼܵܐ ܘܝܲܗ̣̄ܒܼ ܪܲܗܒܼܘܿܢܵܐ</l>
                <l n="76">ܘܲܦܢ̣ܵܐ ܠܥܲܡܹܗ ܟܲܕܼ ܡܸܬܼܚܲܫܲܒܼ ܕܢܸܓܼܡܘܿܪ ܡܸܠܵܘ̈ܗܝ ܀</l>
                <l n="77">:ܪܸܢܝܵܐ ܕܐܲܢ̄ܬܿܬܼܵܐ ܫܵܚܹ̇ܩ ܗ̄ܘ̣ܵܐ ܠܹܗ ܠܵܐ ܗ̄ܘ̣ܵܐ ܕܐܲܢ̄ܬܿܬܼܵܐ</l>
                <l n="78">ܐܸܠܵܐ ܕܢܸܣܥܘܿܪ ܒܲܦܠܸܫܬܵܝܹ̈ܐ ܪܼܓܲܬܼ ܢܲܦܫܹܗ ܀</l>
                <l n="79">:ܪܗܝܼܒܼ ܗ̄ܘ̣ܵܐ ܣܲܓܿܝܼ ܠܲܡܫܲܡܠܵܝܘܼ ܦܘܼܩܕܵܢ ܡ̇ܪܹܗ</l>
                <l n="80">ܘܡܸܬܼܝܲܐܲܒܼ ܗ̄ܘܑ̣ܵܐ ܕܢܸܬܼܒܲܥ ܥܝܵܪܬܵܐ ܕܲܒܼܢܲܝ̈ ܥܲܡܹܗ ܀</l>
                <l n="81">:ܩܲܠܝܼܠܵܐܝܼܬܼ ܦܥ̣ܵܐ ܩܲܠܝܼܠܵܐ ܠܡܸܣܲܒܼ ܐܲܢ̄ܬܿܬܼܵܐ</l>
                <l n="82">ܘܛܲܝܸܒܼ ܕܵܫܢܹ̈ܐ ܕܲܟܼܣܸܐ ܗ̄ܘ̣ܵܐ ܒܗܘܿܢ ܚܸܣܕܵܐ ܘܨܲܥܪܵܐ ܀</l>
                <l n="83">:ܚ̣ܙܲܩ ܓܼܢ̄ܒܵܪܵܐ ܒܐܘܼܪܚܵܐ ܕܬܸܡܢܲܬܼ ܠܡܸܣܥܲܪ ܐܘܼܪܚܹܗ</l>
                <l n="84">ܘܲܣܛ̣ܵܐ ܠܡܸܚܙܵܐ ܫܠܲܕܵܐ ܕܐܲܪܝܵܐ ܐܸܢ ܩܲܝܵܡܵܐ ܀</l>
                <l n="85">:ܚ̣ܙܵܐ ܕܲܡܚܲܒܲܠ ܘܲܫܕܸܐ ܒܐܲܪܥܵܐ ܡܚܲܒܸܿܠ ܐ̄ܢܵܫܵܐ</l>
                <l n="86">ܘܒܲܫܪ̈ܲܕܿܘܼܕܼܵܘܗܝ ܡܲܩܸܢ ܥܵܘܦܵܐ ܕܕܸܒܿܘܿܪ̈ܝܼܬܼܵܐ ܀</l>
                <l n="87">:ܚܙ̣ܵܐ ܕܡܲܗܸܠ ܒܵܗ̇ ܥܵܘܦܵܐ ܫܝܼܛܵܐ ܒܗܵܝ̇ ܩܲܫܝܼܘܼܬܼܵܐ</l>
                <l n="88">ܘܗܲܝܡܸܢ ܘܐܲܫܲܪ ܕܗܵܟܲܢ ܡܗܸܠ ܒܲܦܠܸܫܬܵܝܹ̈ܐ ܀</l>
                <l n="89">:ܚܙ̣ܵܐ ܕܡ̣ܢ ܓܘܼܫܡܵܐ ܡܠܸܐ ܢܸܟܼܝܵܢܹ̈ܐ ܪܵܕܹܐ ܕܸܒܼܫܵܐ</l>
                <l n="90">ܘܲܩܢ̣ܵܐ ܣܲܒܼܪܵܐ ܕܢܲܚܸܐ ܥܲܡܹܗ ܡ̣ܢ ܐܘܼܠܨܵܢܵܐ ܀</l>
                <l n="91">:ܐܵܘܫܸܛ ܐܝܼܕܹܗ ܢܙܝܼܪ ܒܲܓܼܒܼܝܼܬܼܵܐ ܠܓܼܘܼܫܡܵܐ ܛܲܡܠܵܐ</l>
                <l n="92">ܘܲܢܲܣܲܒܼ ܐܘܼܟܼܠܵܐ ܡܠܸܐ ܚܲܝܘܼܬܼܵܐ ܡ̣ܢ ܡܲܪܝܼܪܵܐ ܀</l>
                <l n="93">:ܐܘܼܟܼܠܵܐ ܛܲܡܠܵܐ ܐܸܟܲܠ̣ ܕܲܟܼܝܵܐ ܘܠܵܐ ܐܸܬܿܛܲܡܲܐ</l>
                <l n="94">ܘܐܵܘܟܸܿܠ ܡܸܢܹܗ ܐܵܦ ܠܐܲܒܼܵܗܵܘ̈ܗܝ ܘܠܵܐ ܓܠ̣ܵܐ ܥܸܠܬܹܗ ܀</l>
                <l n="95">:ܚܲܟܿܝܼܡܵܐܝܼܬܼ ܟܲܣܝܹܗ ܠܐ̄ܪܵܙܵܐ ܕܪܲܒܿܘܼܬܼ ܚܲܝܠܹܗ</l>
                <l n="96">ܕܠܵܐ ܢܼܬܿܬܿܫܝܼܛ ܠܹܗ ܡ̇ܐ ܕܡܸܬܿܬܲܢܸܐ ܒܦܘܼܡ ܣܲܓܿܝܼ̈ܠܹܐ ܀ </l>

                <pb ed="http://syriaca.org/bibl/1765" n="306"/>
                <l n="97">:ܥܒ݂ܲܕܼ ܡܸܫܬܿܘܼܬܼܵܐ ܘܙܲܡܸܢ ܘܲܩܪ̣ܵܐ ܠܥܘܼܪ̈ܠܹܐ ܕܲܦܠܸܫܬܿ</l>
                <l n="98">ܘܲܒܼܫܵܪܘܼܬܼܗܘܿܢ ܪܲܟܸܿܒܼ ܡܲܬܼܠܵܐ ܕܩܸܛܠܹܗ ܕܐܲܪܝܵܐ ܀</l>
                <l n="99">:ܪܵܢܹ̇ܐ ܗ̄ܘ̣ܵܐ ܓܼܝܼܪ ܕܲܒܼܝܲܕܼ ܩܸܛܠܹܗ ܠܗܘܿܢ ܩܵܛܹ̇ܠ ܗ̄ܘ̣ܵܐ</l>
                <l n="100">ܥܲܠ ܗܵܝ̇ ܪܲܟܸܿܒܼ ܡܲܬܼܠܵܐ ܕܐܲܪܝܵܐ ܘܐܘܼܟܼܠܵܐ ܕܡܸܢܹܗ ܀</l>
                <l n="101">:ܡܲܬܼܠܵܐ ܐܲܡܬܸܿܠ ܡܠܸܐ ܒܘܼܝܵܢܵܐ ܩܕܼܵܡ ܗܸܕܼܝܘܿܛܹ̈ܐ</l>
                <l n="102">ܘܠܵܐ ܣܦ݂ܲܩܘ ܐܸܡ݂ܲܪܘ ܚܹܝܠ ܣܘܼܟܵܠܵܐ ܕܲܟܼܣܸܐ ܗ̄ܘ̣ܵܐ ܒܹܗ ܀</l>
                <l n="103">:ܡ̣ܢ ܐܵܟܼܠܵܐ ܠܲܡ ܐܸܡ݂ܲܪ ܫܸܡܫܘܿܢ ܕܲܢܦ݂ܲܩ ܐܘܼܡܼܠܵܐ</l>
                <l n="104">ܘܡ̣ܢ ܡܲܪܝܼܪܵܐ ܪܕܲܬ̤ ܚܲܠܝܘܼܬܼܵܐ ܕܠܵܐ ܒܲܥܝܵܕܼܵܐ ܀</l>
                <l n="105">:ܬܡܲܗܘ ܘܐܸܬܿܕܲܡܲܪܘ ܥܘܼܪ̈ܠܲܝ ܠܸܒܵܐ ܒܒܲܪ ܥܸܒܼܪ̈ܵܝܹܐ</l>
                <l n="106">ܕܲܟܼܡܵܐ ܚܲܟܿܝܼܡ ܘܲܟܼܡܵܐ ܟܲܣܝܵܐ ܒܥܵܬܼܵܐ ܕܡܸܠܵܘ̈ܗܝ ܀</l>
                <l n="107">:ܒܬܲܗܪܵܐ ܪܲܒܵܐ ܐܲܩܝܼܡ ܐܸܢܘܿܢ ܒܪܘܼܟܵܒܼ ܡܸܠܵܘ̈ܗܝ</l>
                <l n="108">ܘܐܲܝܟ ܕܲܒܼܙܲܝܢܵܐ ܐܸܣܲܪ̣ ܐܸܢܘܿܢ ܒܠܵܐ ܝܼܕܲܥܬܼܵܐ ܀</l>
                <l n="109">:ܠܐܲܢ̄ܬܿܬܹܗ ܫܲܓܸܿܫܘ ܕܬܹܐܠܲܦ ܡܸܢܹܗ ܘܬܲܠܸܦ ܐܸܢܘܿܢ</l>
                <l n="110">ܘܟܲܕܼ ܛܵܒܼ ܝܸܠܦܲܬ̤ ܘܐܲܠܦܲܬ̤ ܐܸܢܘܿܢ ܠܵܐ ܣܦܲܩ̣ܘ ܚܲܣܢ̣ܢܘܼܗܝ ܀</l>
                <l n="111">:ܫܚܲܩܬܹܗ ܡܟܼܝܼܪܬܹܿܗ ܕܲܢܒܲܕܸܿܩ ܠܵܗ̇ ܐ̄ܪܵܙ ܦܸܠܐܬܹܗ</l>
                <l n="112">ܘܚܵܒܼ݂ ܨܸܒܼܝܵܢܹܗ ܡ̣ܢ ܫܘܼܓܵܫܹܝ̈ܗ̇ ܕܒܲܪ̄ܬܼ ܛܵܥܲܝܵ̈ܐ ܀</l>
                <l n="113">:ܠܒܲܪ ܡ̣ܢ ܛܲܟܼܣܵܐ ܫܓܲܫܬܹܗ ܒܡܸܠܹ̈ܝܗ̇ ܡܥܝܼܩܵܢ̈ܝܵܬܼܵܐ</l>
                <l n="114">ܘܲܓܼܠ̣ܵܐ ܘܚܵܘܝܵܗ̇ ܐ̄ܪܵܙܵܐ ܕܲܟܼܣܸܐ ܡ̣ܢ ܐܲܒܼܵܗܵܘ̈ܗܝ ܀</l>
                <l n="115">:ܡ̣ܢ ܟܲܪܝܘܼܬܼܵܐ ܓܠ̣ܵܐ ܘܒܲܕܹܿܩ ܠܵܗ̇ ܟܲܣܝܘܼܬܼ ܠܸܒܹܿܗ</l>
                <l n="116">ܗܘ̤ܝ ܒܲܕܸܿܩܬܹܗ ܠܲܒܼܢܲܝ̈ ܥܲܡܗ̇ ܢܲܟܿܘܼܠܬܼܵܢܹ̈ܐ ܀</l>
                <l n="117">:ܒܝܵܘܡ̇ܐ ܕܫܲܒܼܥܵܐ ܙܟܼܵܘ ܚܲܝܵܒܹ̈ܐ ܠܓܲܢ̄ܒܵܪ ܚܲܝܠܵܐ</l>
                <l n="118">ܘܲܩܕܼܵܡ ܐܘܼܟܼܠܵܐ ܓܠ̣ܵܐ ܥܲܠ ܐܘܼܟܼܠܵܐ ܕܲܟܼܣܸܐ ܒܡܲܬܼܠܹܗ ܀</l>
                <l n="119">:ܡ̇ܢܵܐ ܠܲܡ ܐܝܼܬܼ ܕܲܚܠܸܐ ܛܲܥܡܹܗ ܛܵܒܼ ܡ̣ܢ ܕܼܒܼܫܵܐ</l>
                <l n="120">ܐܵܘ ܡ̇ܢܵܐ ܐܝܼܬܼ ܕܡܲܪܝܼܪ ܘܲܩܫܸܐ ܡ̣ܢ ܦܘܼܡ ܐܲܪܝܵܐ ܀</l>
                <l n="121">:ܚܙ̣ܵܐ ܚܲܟܿܝܼܡܵܐ ܕܚܲܣܢܘܼܗܝ ܟܲܟܼܠܹ̈ܐ ܒܐܝܼܕܼܵܐ ܕܐܲܢ̄ܬܿܬܼܵܐ</l>
                <l n="122">ܘܛܲܢ ܘܐܸܬܼܥܲܙܲܙ ܘܙܲܝܸܢ ܢܲܦܫܹܗ ܠܩܹܐܪܣܵܐ ܕܥܲܡܗܘܿܢ ܀</l>
                <l n="123">:ܬܠܵܬܼܝܼܢ ܓܼܒܼܪ̈ܝܼܢ ܩ̣ܛܲܠ ܒܲܥܝܵܪܬܵܐ ܕܦܘܼܫܵܩ ܡܲܬܼܠܹܗ</l>
                <l n="124">ܘܲܢ̣ܣܲܒܼ ܡ̇ܐܢܗܘܿܢ ܘܐܲܦܝܼܣ ܐܸܢܘܿܢ ܐܲܝܟ ܕܲܠܣܲܟܼܠܹ̈ܐ ܀</l>
                <l n="125">:ܐܘܼܪܚܵܐ ܕܪܲܫ ܠܹܗ ܒܐܲܢ̄ܬܿܬܼܵܐ ܘܡܲܬܼܠܹܗ ܠܘܵܬܼ ܬܲܟܼܬܿܘܼܫܵܐ</l>
                <l n="126">ܕܢܸܪܕܹܿܐ ܫܲܦܝܼܪ ܠܘܵܬܼ ܙܵܟܼܘܼܬܼܵܐ ܕܡܸܠܲܬܼ ܡ̇ܪܹܗ ܀</l>
                <l n="127">:ܒܐܲܢ̄ܬܿܬܼܵܐ ܘܡܲܬܼܠܵܐ ܓܼܪܸܓܼ ܐܸܢܘܿܢ ܠܘܵܬܼ ܬܲܟܼܬܘܼܫܵܐ</l>
                <l n="128">ܘܲܒܼܟܼܠ ܥܸܠ̈ܠܵܢ ܚܵܘܝܼ ܚܲܝܠܵܐ ܕܲܟܼܣܸܐ ܒܢܲܦܸܫܹܗ ܀</l>
                <l n="129">:ܒܝܲܕܼ ܥܸܠ̈ܠܵܬܼܵܐ ܓܲܪܸܓܼ ܥܲܡܗܘܿܢ ܩܹܐܪܣܵܐ ܩܲܫܝܵܐ</l>
                <l n="130">ܘܐܲܠܸܦ ܐܸܢܘܿܢ ܕܠܵܘ ܫܝܼܥܵܐܝܼܬܼ ܡܲܩܪܸܒܼ ܥܲܡܗܘܿܢ ܀</l>
                <l n="131">ܬܠܵܬܼܡܠܵܐ ܬܲܥܠܝܼ̈ܢ ܨܵܪ ܨܲܝܵܕܼܵܐ ܕܕܸܚܠܲܬܼ ܩܘܼܫܬܵܐ: </l>

                <pb ed="http://syriaca.org/bibl/1765" n="307"/>
                <l n="132">ܘܲܒܼܫܲܬܿܝܼܩܹ̈ܐ ܥܒ݂ܲܕܼ ܬܲܟܼܬܿܘܼܫܵܐ ܥܲܡ ܡܲܠܵܠܹ̈ܐ ܀</l>
                <l n="133">:ܒܬܲܥܠܹ̈ܐ ܫܝܼܛܹ̈ܐ ܫܲܦܸܠ ܐܸܢܘܿܢ ܠܡܲܠ̈ܝܲܝ ܚܘܼܬܼܪܵܐ</l>
                <l n="134">ܘܠܵܐ ܐܸܫܟܲܚܘ ܩܵܡ̣ܘ ܩܕܼܵܡ ܨܸܒܼܝܵܢܵܐ ܕܡܲܩܪܸܒܼ ܗ̄ܘ̣ܵܐ ܒܹܗ ܀</l>
                <l n="135">:ܛܢܵܢܵܐ ܕܪܘܼܓܼܙܵܐ ܠܒܸ݂ܫܘ ܚܵܪ̈ܝܵܢܹܐ ܥܲܠ ܚܘܼܒܵܠܗܘܿܢ</l>
                <l n="136">ܘܫܲܪܝܼܘ ܬܵܒܼܥ̇ܝܼܢ ܬܒܲܥܬܼܵܐ ܕܨܲܥܪܵܐ ܕܨܲܥܲܪ ܐܸܢܘܿܢ ܀</l>
                <l n="137">:ܩܪܵܒܼܵܐ ܥܲܬܼܕܼܘ ܠܡܸܬܼܟܲܬܵܫܘܼ ܥܲܡ ܝܼܣܪܵܝܼܠ</l>
                <l n="138">ܕܕܼܵܡ ܒܲܩܪܵܒܼܵܐ ܢܨܘܼܕܼܘܼܢ ܫܸܡܫܘܿܢ ܕܫܲܦܸܠ ܐܸܢܘܿܢ ܀</l>
                <l n="139">:ܥܝܵܪܬܵܐ ܕܕܸܡܗܘܿܢ ܣܒ݂ܲܪܘ ܕܡܸܬܼܢܲܩܹܝܢ ܡ̣ܢ ܒܲܪ ܐܲܒܼܪܵܡ</l>
                <l n="140">ܘܠܵܐ ܝܵܕܼܥ̇ܝܼܢ ܗ̄ܘ̣ܵܘ ܕܦܲܚܵܐ ܕܲܛܡ݂ܲܪܘ ܒܹܗ ܡܸܬܿܬܿܨܝܼܕܼܝܼܢ ܀</l>
                <l n="141">:ܚܘܼܬܼܪܵܐ ܣܲܟܼܠܵܐ ܓܲܪܸܓܼ ܐܸܢܘܿܢ ܠܥܲܛܠܲܝ̈ ܠܸܒܵܐ</l>
                <l n="142">ܘܥܲܬܸܿܕܼܘ ܙܲܝܢܵܐ ܠܡܸܬܼܟܲܬܵܫܘܼ ܥܲܡ ܝܼܣܪܵܝܹܠ ܀</l>
                <l n="143">:ܬܲܥܠܹ̈ܐ ܢܟܼܝܼܠܹ̈ܐ ܕܫܲܥܒܸܿܕܼܘ ܐܸܢܘܿܢ ܬܲܥܠܹ̈ܐ ܫܝܼܛܹ̈ܐ</l>
                <l n="144">ܫܲܪܝܼܘ ܡܲܗܠܹܝܢ ܥܲܠ ܡܲܠܟܿܘܼܬܼܵܐ ܡܬܼܝܼܠܲܬܼ ܒܐܲܪܝܵܐ ܀</l>
                <l n="145">:ܒܩܵܠܵܐ ܓܼܠܝܵܐ ܩܥ̣ܵܘ ܣܸܕܼܪ݁ܲܝܗܘܿܢ ܕܲܦܠܸܫܬܵܝܹ̈ܐ</l>
                <l n="146">ܕܐܵܘ ܦܘܿܩܘ ܐܲܩܪܸܒܼܘ ܐܵܘ ܐܲܫܠܸܡܘ ܠܲܢ ܠܫܡܫܘܿܢ ܪܲܒܵܐ ܀</l>
                <l n="147">:ܥܲܡܵܐ ܪܲܦܝܵܐ ܫܡ݂ܲܥ ܩܵܠ ܒܵܩܹ̈ܐ ܕܙܵܡ̈ܝܵܢ ܒܐܸܕܼܢܵܘ̈ܗܝ</l>
                <l n="148">ܘܲܕܼܚܸܠܘ ܘܐܲܫܦܸܠܘ ܘܐܲܪܟܸܿܢܘ ܟܲܬܼܦܵܐ ܠܡܸܫܬܲܥܒܵܕܼܘ ܀</l>
                <l n="149">:ܫܒܲܩ̣ܘ ܬܘܼܟܼܠܵܢܵܐ ܕܫܸܡ ܒܵܪܘܿܝܵܐ ܕܪܲܡܪܸܡ ܐܸܢܘܿܢ</l>
                <l n="150">ܘܝܲܗ̣̄ܒܼܘ ܪܸܓܿܬܼܗܘܿܢ ܕܲܢܒܲܙܚܘܼܢ ܒܵܗ̇ ܛܲܡ̈ܐܲܝ ܢܲܦܫܵܐ ܀</l>
                <l n="151">:ܫ̣ܒܲܩܘ ܕܲܢܦܝܼܣܘܼܢ ܦܝܵܣܵܐ ܕܲܦܠܸܐ ܠܚܲܝܠܵܐ ܕܲܒܼܗܘܿܢ</l>
                <l n="152">ܘܦܲܢܝܼܘ ܡܸܠܬܼܵܐ ܕܡܲܠܝܵܐ ܚܸܣܕܵܐ ܕܲܡܚܲܣܕܵܢܹ̈ܐ ܀</l>
                <l n="153">:ܝܼܗ̣̄ܒܼܘ ܝܼܡܲܝܼܢܵܐ ܠܡܸܬܲܠ ܟܹܐܢܵܐ ܒܐܝܼܕܼܵܐ ܕܥܘܼܪ̈ܠܹܐ</l>
                <l n="154">ܘܠܵܐ ܒܗܸܬܼܘ ܣܲܟܼܠܹ̈ܐ ܕܠܦܵܪܘܿܩܗܘܿܢ ܢܚܲܝܒܼܘܼܢ ܡܲܓܵܢ ܀</l>
                <l n="155">:ܠܵܐ ܠܲܡ ܝܵܕܼܥܲܬܿ ܠܫܵܡܫܘܿܢ ܐܸܡ݂ܲܪܘ ܦܠܝܼܓܲܝ̈ ܠܸܒܵܐ</l>
                <l n="156">ܕܲܦܠܸܫܬܵܝܹ̈ܐ ܫܲܠܝܼܛܝܼܢ ܒܲܢ ܒܗܵܝܵܐ ܙܲܒܼܢܵܐ ܀</l>
                <l n="157">:ܠܡܵܢ ܐܲܪܡܝܼܬܿ ܠܲܢ ܗܵܕܹܐ ܒܝܼܫܵܐ ܥܲܡ ܣܵܩܘܿܪ̈ܲܝܢ</l>
                <l n="158">ܘܗܵܐ ܡܸܬܦܲܪܣܝܼܢ ܕܲܢܓܲܡܪܘܼܢܵܢ ܒܲܩܪ̈ܵܒܲܝܗܘܿܢ ܀</l>
                <l n="159">:ܬܵܐ ܚܘܿܬܼ ܐܲܦܝܼܣ ܠܲܦܠܸܫܬܵܝܹ̈ܐ ܕܐܲܪܓܸܿܙܬܿ ܐܸܢܘܿܢ</l>
                <l n="160">ܘܫܲܠܵܐ ܡܸܢܲܢ ܩܪܵܒܼܵܐ ܕܐܲܥܝܼܪܬܿ ܥܲܠ ܫܲܪ݁ܒܼܵܬܲܢ ܀</l>
                <l n="161">:ܝ̄ܡܵܘ ܠܝܼ ܒܡܵܪܝܵܐ ܐܸܡ݂ܲܪ ܟܹܐܢܵܐ ܠܲܒܼܢܲܝ̈ ܥܲܡܹܗ</l>
                <l n="162">ܕܠܵܐ ܬܲܟܿܘܿܢܵܢܝ ܘܐܸܢܵܐ ܐܸܚܘܿܬܼ ܕܠܵܐ ܦܘܼܠܵܓܼܵܐ ܀</l>
                <l n="163">:ܐܲܣܪ̣ܘܼܗܝ ܣܲܟܼܠܹ̈ܐ ܐܲܝܟ ܕܲܠܒܼܝܼܫܵܐ ܠܪܹܫܵܐ ܕܥܲܡܗܘܿܢ</l>
                <l n="164">ܘܝܲܗ̣̄ܒܿܘܼܗܝ ܒܐܝܼܕܵܐ ܕܥܘܼܪ̈ܠܲܝ ܠܸܒܵܐ ܕܲܢܒܲܙܚܘܼܢ ܒܹܗ ܀</l>
                <l n="165">:ܢܚܸܬܼ ܓܲܢ̄ܒܵܪܵܐ ܘܩܵܡ̣ ܒܹܝܬܼ ܣܸܟܪܹ̈ܐ ܕܲܩܪ̈ܲܒܼܬܼܵܢܹܐ</l>
                <l n="166">ܘܠܵܐ ܕܚܸܠ̣ ܘܐܲܫܦܸܠ ܟܲܕܼ ܛܵܒܼ ܣܝܼܡ ܗ̄ܘ̣ܵܐ ܡ̇ܘܬܹܿܗ ܩܕܼܵܡ̇ܘܗܝ ܀ </l>

                <pb ed="http://syriaca.org/bibl/1765" n="308"/>
                <l n="167">:ܒܲܠܒܼܝܼܒܼܘܼܬܼܵܐ ܢܚܸܬܼ ܟܲܕܼ ܐܲܣܝܼܪ ܠܘܵܬܼ ܩܵܛܘܿܠܵܘ̈ܗܝ</l>
                <l n="168">ܘܠܵܐ ܐܸܬܼܦܲܠܲܓܼ ܥܲܠ ܥܘܼܕܼܪܵܢܵܐ ܕܲܠܘܸܐ ܗ̄ܘ̣ܵܐ ܠܹܗ ܀</l>
                <l n="169">:ܬܲܗܪܵܐ ܪܲܒܵܐ ܡܠܸܐ ܚܘܼܡܣܵܢܹܗ ܕܲܒܼܪܹܗ ܕܲܡܢܘܿܚ</l>
                <l n="170">ܘܠܵܐ ܐܸܬܼܪܲܦܝܼ ܩܕܼܵܡ ܩܵܛܘܠܹ̈ܐ ܕܲܠܚܝܼܡܝܼܢ ܠܹܗ ܀</l>
                <l n="171">:ܗܲܝܡܵܢܘܼܬܼܵܐ ܠܒܸ݂ܫ ܗ̄ܘ̣ܵܐ ܠܸܒܹܿܗ ܒܲܕܼܡܘܼܬܼ ܙܲܝܢܵܐ</l>
                <l n="172">ܘܲܡܚܲܙܲܩ ܗ̄ܘ̣ܵܐ ܒܣܲܒܼܪܵܐ ܛܵܒܼܵܐ ܒܫܘܼܘܕܵܝ ܡ̇ܪܹܗ ܀</l>
                <l n="173">:ܥܲܠ ܗܵܘ̇ ܚܲܝܠܵܐ ܕܝܲܗ̣̄ܒܼ ܒܹܗ ܚܲܝܠܵܐ ܣܝܼܡ ܗ̄ܘ̣ܵܐ ܣܲܒܼܪܹܗ</l>
                <l n="174">ܡܸܛܠ ܗܵܕܹܐ ܢܚܸܬܼ ܟܲܕܼ ܐܲܣܝܼܪ ܠܘܵܬܼ ܩܵܛܘܼܠܵܘ̈ܗܝ ܀</l>
                <l n="175">:ܒܚܹܝܠ ܗܵܝ̇ ܐܵܬܼܵܐ ܕܲܒܼܪܹܫ ܓܘܼܫܡܹܗ ܡܸܬܼܠܲܒܲܒܼ ܗ̄ܘ̣ܵܐ</l>
                <l n="176">ܘܛܵܒܼ ܡ̣ܢ ܙܲܝܢܵܐ ܚܬܼܝܼܪ ܗ̄ܘ̣ܵܐ ܒܣܲܥܪܵܐ ܕܲܢܙܝܼܪܘܼܬܹܗ ܀</l>
                <l n="177">:ܚ̣ܙܵܐܘܼܗܝ ܥܘܼܪ̈ܠܹܐ ܕܐܲܣܝܼܪ ܦܲܓܼܪܹܗ ܐܲܝܟ ܪܸܓܼܬܼܗܘܿܢ</l>
                <l n="178">ܘܲܣܒ݂ܲܪܘ ܣܲܟܼܠܹ̈ܐ ܕܗܵܐ ܡ̣ܢ ܟܲܕܿܘܼ ܡ̇ܘܦܹܝܢ ܚܲܝܵܘ̈ܗܝ ܀</l>
                <l n="179">:ܐܲܝܟ ܕܲܠܡܝܼܬܼܵܐ ܚܲܫܒ̣ܿܘܼܗܝ ܣܲܟܼܠܹ̈ܐ ܠܚܲܝ ܒܐܲܠܵܗܹܗ</l>
                <l n="180">ܘܠܵܐ ܝܵܕܼܥ̇ܝܼܢ ܗ̄ܘ̣ܵܘ ܕܗܸܢܘ̣ܿܢ ܚܵܛܝܼܢ ܒܹܪܵܐ ܕܲܚܦܲܪܘ ܀</l>
                <l n="181">:ܒܫܵܥܬܼܵܐ ܕܲܣܒ݂ܲܪܘ ܕܗܵܐ ܕܡ̣ܢ ܟܲܕܿܘܼ ܡ̇ܘܦܹܝܢ ܚܲܝܵܘ̈ܗܝ</l>
                <l n="182">ܩܵܡ̣ ܡ̣ܢ ܫܸܠܝܵܐ ܘܛܲܠܸܩ ܐܸܢܘܿܢ ܡ̣ܢ ܚܲܝܘܼܬܼܵܐ ܀</l>
                <l n="183">:ܗܸܢܘ̣ܿܢ ܐܲܪܝܼܡܘ ܣܲܝܦܵܐ ܠܛܝܼܫܵܐ ܠܥܸܠ ܡ̣ܢ ܪܹܫܹܗ</l>
                <l n="184">ܘܚܹܝܠ ܥܘܼܕܼܪܵܢܵܐ ܕܒܹܗ ܐܲܪܝܼܡܹܗ ܥܲܠ ܪܹ̈ܫܲܝܗܘܿܢ ܀</l>
                <l n="185">:ܗܸܢܘ̣ܿܢ ܩܵܡ̣ܘ ܗ̄ܘ̣ܵܘ ܒܲܚܦܝܼܛܘܼܬܼܵܐ ܕܲܢܒܲܙܚܘܼܢ ܒܹܗ</l>
                <l n="186">ܘܲܫܡܵܐ ܕܚܝܼܠܵܐ ܚܵܘܝܼ ܚܲܝܠܹܗ ܘܐܲܒܼܗܸܬܼ ܐܸܢܘܿܢ ܀</l>
                <l n="187">:ܚܲܝܠܵܐ ܕܪܘܼܚܵܐ ܐܲܙܝܼܥ ܢܲܦܫܹܗ ܕܓܼܢ̄ܒܵܪ ܚܲܝܠܵܐ</l>
                <l n="188">ܘܲܦܣ݂ܲܩ ܘܲܫܕܼܵܝܗܝ ܠܙܲܝܢܵܐ ܓܼܠܝܵܐ ܡ̣ܢ ܗܲܕܵܡ̇ܘ̈ܗܝ ܀</l>
                <l n="189">:ܟܬܼܵܒܼܵܐ ܣܵܗܹ̇ܕܼ ܥܲܠ ܚܹܝܠ ܪܘܼܚܵܐ ܕܲܟܼܣܸܐ ܗ̄ܘ̣ܵܐ ܒܹܗ</l>
                <l n="190">ܕܒܲܕܼܡܘܼܬܼ ܚܘܼܛܹ̈ܐ ܗ̤ܘܲܝ̈ ܫܸܫ̈ܠܵܬܼܵܐ ܩܕܼܵܡ ܪܲܒܿܘܼܬܹܗ ܀</l>
                <l n="191">:ܐܲܝܟ ܕܲܠܚܘܼܛܹ̈ܐ ܦܲܣܸܩ ܘܲܫܕܼܵܝܗܝ ܠܦܲܪܙܠܵܐ ܩܲܫܝܵܐ</l>
                <l n="192">ܘܩܵܡ̣ ܐܸܬܼܟܲܬܲܫ ܒܸܠܥܵܕܼ ܙܲܝܢܵܐ ܒܓܲܪܡ̇ܐ ܫܝܼܛܵܐ ܀</l>
                <l n="193">:ܓܲܪܡ̇ܐ ܫܝܼܛܵܐ ܛܲܝܸܒܼ ܩܘܼܪܡ̇ܘܗܝ ܪܸܡܙܵܐ ܟܲܣܝܵܐ</l>
                <l n="194">ܘܐܲܝܟ ܕܲܒܼܣܲܝܦܵܐ ܚ̣ܪܲܒܼ ܒܹܗ ܣܸܕܼܪܹ̈ܐ ܕܲܩܪ̈ܲܒܼܬܼܵܢܹܐ ܀</l>
                <l n="195">:ܓܼܪܡܵܐ ܛܲܡܠܵܐ ܐܸܚܲܕܼ ܒܐܝܼܕܹܗ ܩܲܕܿܝܼܫ ܢܲܦܫܵܐ</l>
                <l n="196">ܘܠܵܐ ܐܸܫܟܲܚܘ ܩܵܡ̣ܘ ܠܒܼܝܼ̈ܫܲܝ ܙܲܝܢܵܐ ܩܕܼܵܡ ܝܲܡܝܼܬܢܹܗ ܀</l>
                <l n="197">:ܚܙܵܬܼܵܐ ܕܚܝܼܠܬܵܐ ܚܙ̣ܵܘ ܥܵܘܵܠܹ̈ܐ ܒܐܝܼܕܼܵܐ ܕܟܹܐܢܵܐ</l>
                <l n="198">ܘܲܥܪ݂ܲܩܘ ܘܲܛܫ̣ܵܘ ܡ̣ܢ ܩܲܫܝܼܘܼܬܼܵܠ ܕܡܸܕܹܿܡ ܕܲܚܙ̣ܵܘ ܀</l>
                <l n="199">:ܓܲܪܡܵܐ ܠܒܼܝܼܟ ܗ̄ܘ̣ܵܐ ܒܲܪ ܥܸܒܼܪ̈ܵܝܹܐ ܐܲܝܟ ܣܲܦܣܹܪܵܐ</l>
                <l n="200">ܘܡܲܒܼܪܸܩ ܗ̄ܘ̣ܵܐ ܠܹܗ ܘܡܸܬܼܪܲܗܒܿܝܼܢ ܗ̄ܘ̣ܵܘ ܣܸܕܼܪܹ̈ܐ ܕܥܼܘܼܪ̈ܠܹܐ ܀</l>
                <l n="201">ܕܚܝܼܠܵܐ ܗ̄ܘ̣ܵܐ ܛܵܒܼ ܚܙܵܬܼܵܐ ܕܓܲܪܡܵܐ ܠܵܐ ܗ̄ܘ̣ܵܐ ܕܓܲܪܡ̇ܐ: </l>

                <pb ed="http://syriaca.org/bibl/1765" n="309"/>
                <l n="202">ܐܸܠܵܐ ܕܚܲܝܠܵܐ ܕܲܡܚܵܘܸܐ ܗ̄ܘ̣ܵܐ ܚܙܵܬܹܗ ܒܚܸܙܘܹܗ ܀</l>
                <l n="203">:ܡ̇ܘܬܵܐ ܩܲܫܝܵܐ ܡܸܬܼܦܲܠܲܓܼ ܗ̄ܘ̣ܵܐ ܡ̣ܢ ܩܲܫܝܘܼܬܹܗ</l>
                <l n="204">ܘܚܲܪܝܼܦܵܐ ܗ̣̄ܘܵܬܼ ܡܚܘܿܬܼܵܐ ܕܡܸܢܹܗ ܛܵܒܼ ܡ̣ܢ ܣܲܝܦܵܐ ܀</l>
                <l n="205">:ܡ̣ܢ ܩܲܫܝܘܼܬܹܗ ܡܸܬܼܒܲܠܗܹܝܢ ܗ̄ܘ̣ܵܘ ܩܲܫ̈ܝܲܝ ܠܸܒܵܐ</l>
                <l n="206">ܘܛܵܟ ܠܵܘ ܡܸܢܹܗ ܐܸܠܵܐ ܡ̣ܢ ܗܵܘ̇ ܕܐܲܚܝܼܕܼ ܗ̄ܘ̣ܵܐ ܠܹܗ ܀</l>
                <l n="207">:ܕܚܝܼܠ ܗ̄ܘ̣ܵܐ ܣܲܓܿܝܼ ܓܲܪܡ̇ܐ ܘܐܝܼܕܼܵܐ ܕܐܲܚܝܼܕܼܵܐ ܠܹܗ</l>
                <l n="208">ܠܵܘ ܒܲܟܼܝܵܢܗܘܿܢ ܐܸܠܵܐ ܒܚܲܝܠܵܐ ܕܐܲܚܝܼܕܼ ܗ̄ܘ̣ܵܐ ܠܗܘܿܢ ܀</l>
                <l n="209">:ܚܲܝܠܵܐ ܟܲܣܝܵܐ ܠܒܼܝܼܟ ܗ̄ܘ̣ܵܐ ܠܐܝܼܕܼܵܐ ܘܐܝܼܕܼܵܐ ܠܓܲܪܡ̇ܐ</l>
                <l n="210">ܘܚܵܪܹܒܼ ܗ̄ܘ̣ܵܐ ܠܗܘܿܢ ܠܡܲܠܝܲܝ̈ ܚܘܼܬܼܪܵܐ ܘܥܲܛܠܲܝ̈ ܠܸܒܵܐ ܀</l>
                <l n="211">:ܚܲܪܝܼܦ ܗ̄ܘ̣ܵܐ ܛܵܒܼ ܡ̣ܢ ܣܲܦܣܹܪܵܐ ܕܲܬܼܪܹܝܢ ܦܘܼܡܹܝ̈ܗ̇</l>
                <l n="212">ܘܡ̇ܐ ܕܚܵܪܹܒܼ ܗ̄ܘ̣ܵܐ ܬܘܼܒܼ ܚܵܪܹܦ ܗ̄ܘ̣ܵܐ ܠܡܸܚܕܲܒܼ ܦܲܓܼܪܹ̈ܐ ܀</l>
                <l n="213">:ܚܘܼܪܦܹܗ ܒܲܠܚܘܿܕܼ ܡܸܬܿܩܲܪܲܒܼ ܗ̄ܘ̣ܵܐ ܠܓܼܘܼܫܡܹ̈ܐ ܥܘܼܪ݁ܠܹܐ</l>
                <l n="214">ܘܡܸܬܼܩܲܠܹܝܢ ܗ̄ܘ̣ܵܘ ܩܲܠܝܼܠܵܐܝܼܬܼ ܐܲܝܟ ܕܲܒܼܢܘܼܪܵܐ ܀</l>
                <l n="215">:ܐܝܼܕܹܗ ܒܲܠܚܘܿܕܼ ܡܪܝܼܡ ܗ̄ܘ̣ܵܐ ܢܙܝܼܪܵܐ ܠܐܲܦܲܝ̈ ܣܸܕܼܪܹ̈ܐ</l>
                <l n="216">ܘܡܸܣܬܲܚܦܝܼܢ ܗ̄ܘ̣ܵܘ ܥܲܕܠܵܐ ܢܸܡܛܸܐ ܓܘܼܫܡܵܐ ܠܓܼܘܼܫܡܵܐ ܀</l>
                <l n="217">:ܐܘܿ ܠܵܟ ܓܲܪܡ̇ܐ ܟܡܵܐ ܐܸܬܼܢܲܨܲܚܬܿ ܠܒܲܪ ܡ̣ܢ ܛܲܟܼܣܵܐ</l>
                <l n="218">ܠܵܐ ܠܵܟ ܐܸܡ̇ܪܹܬܼ ܐܸܠܵܐ ܠܐܝܼܕܼܵܐ ܕܐܲܚܝܼܕܼܵܐ ܠܵܟ ܀</l>
                <l n="219">:ܐܘܿ ܠܹܟܼܝ ܐܝܼܕܼܵܐ ܟܡܵܐ ܐܸܬܼܚܲܝܲܠܬܿܝ ܕܠܵܐ ܡܘܼܫ̈ܚܵܬܼܵܐ</l>
                <l n="220">ܠܵܘ ܐܲܢ̄ܬܿܝ ܐܝܼܕܲܐ ܐܸܠܵܐ ܪܸܡܙܵܐ ܕܚܵܨ ܪܲܝܘܼܬܹܟܼܝ ܀</l>
                <l n="221">:ܐܘܿ ܠܵܟ ܓܲܒܼܪܵܐ ܟܡܵ ܗܘ̤ܵܐ ܚܲܝܠܵܐ ܕܪܸ̈ܓܼܫܲܝ ܦܲܓܼܪܵܟ</l>
                <l n="222">ܠܵܐ ܗܘ̤ܵܐ ܕܦܲܓܼܪܵܟ ܐܸܠܵܐ ܕܚܲܝܠܵܐ ܕܚܲܝܸܠ ܙܵܘܥܲܝ̈ܟ ܀</l>
                <l n="223">:ܐܘܿ ܠܵܟ ܫܸܡܫܘܿܢ ܫܡܵܐ ܕܲܟܼܣܸܐ ܒܹܥ ܫܸܡ ܐܲܠܵܗܹܗ</l>
                <l n="224">ܟܡܵܐ ܦܲܫܸܩܬܵܝܗܝ ܠܚܲܝܠܵܐ ܕܲܫܡܵܟ ܒܝܲܕܼ ܣܘܼܥܪ݁ܵܢܹܐ ܀</l>
                <l n="225">:ܠܵܐ ܟܲܝ ܠܐܸܝܲܬ̤ ܐܝܼܕܼܵܟ ܓܼܒܼܪܵܐ ܐܲܚܝܼܕܼ ܓܲܪܡܵܐ</l>
                <l n="226">ܐܵܘ ܗܵܘ̇ ܓܲܪܡ̇ܐ ܠܵܐ ܟܲܝ ܐܵܘܦܝܼ ܒܗܵܘ̇ ܬܲܟܼܬܿܘܼܫܵܐ ܀</l>
                <l n="227">:ܟܡܵܐ ܟܲܝ ܥܲܙܝܼ ܓܲܪܡܵܐ ܒܐܝܼܕܼܵܟ ܘܐܲܢ̄ܬܿ ܒܹܗ ܒܓܲܪܡ̇ܐ</l>
                <l n="228">ܘܠܵܘ ܗܘ̤ ܐܸܒܲܪ ܘܠܵܐ ܬܘܼܒܼ ܐܝܼܕܵܟ ܦܸܕܲܬ̤ ܡܸܢܹܗ ܀</l>
                <l n="229">:ܐܲܝܟܲܢ ܟܲܝ ܩܵܡ̣ ܩܕܼܵܡ ܡܸܬܝܵܢܵܐ ܕܐܸܠܹܦ ܓܼܒܼܪ̈ܝܼܢ</l>
                <l n="230">ܘܒܲܐܝܢܵܐ ܚܲܝܠܵܐ ܡܲܟܸܿܟ ܚܲܝܠܵܐ ܕܩܲܢ̈ܝܲܝ ܥܘܼܫܢܵܐ ܀</l>
                <l n="231">:ܐܵܠܹܦ ܓܼܒܼܪ݁ܝܼܢ ܩ̣ܛܲܠ ܒܵܟ ܓܼܒܼܪܵܐ ܓܲܪܡ̇ܐ ܫܝܼܛܵܐ</l>
                <l n="232">ܘܗܵܢܵܘ̇ ܬܲܗܪܵܐ ܕܠܵܐ ܠܐ̣ܝܼ ܓܲܒܼܪܵܐ ܘܠܵܐ ܐܲܢ̄ܬܿ ܐܸܒܲܕܲܬܿ ܀</l>
                <l n="233">:ܬܲܗܪܵܐ ܪܲܒܵܐ ܡܠܸܐ ܣܘܼܥܪܵܢܵܐ ܕܐܸܫܬܿܡܲܫ ܒܵܟ</l>
                <l n="234">ܘܠܵܐ ܐ̄ܢܵܫ ܝܵ̇ܕܲܥ ܠܡܸܫܬܲܥܵܝܘܼ ܥܲܠ ܪܲܒܿܘܼܬܹܗ ܀</l>
                <l n="235">:ܐܲܝܟ ܕܲܠܡܲܓܿܠܵܐ ܠܒܼܝܼܟ ܗ̄ܘ̣ܵܐ ܫܸܡܫܘܿܢ ܡܗܝܼܪ ܚܵܨܘܿܕܹ̈ܐ</l>
                <l n="236">ܘܚܲܨܕܹܿܗ ܠܚܲܩܠܵܐ ܕܲܦܠܸܫܬܵܝܹ̈ܐ ܒܲܚܕܼܵܐ ܫܵܥܵܐ ܀ </l>

                <pb ed="http://syriaca.org/bibl/1765" n="310"/>
                <l n="237">:ܐܘܿ ܚܵܨܘܿܕܼܵܐ ܕܲܚܨܲܕ ܦܲܓܼܪܹ̈ܐ ܒܡܲܓܿܠܵܐ ܓܼܪܡ̇ܐ</l>
                <l n="238">ܘܠܵܐ ܩ̣ܗܵܐ ܦܲܪܙܠܹܗ ܒܐܵܠܹܗ ܟܲܦܝܼ̈ܢ ܡܲܠܵܠ̈ܬܼܵܐ ܀</l>
                <l n="239">:ܐܸܠܹܦ ܟܲܦܝܼ̈ܢ ܫܕܼܵܐ ܩܲܠܝܼܠܵܐ ܒܲܚܕܼܵܐ ܓܗܵܢܬܵܐ</l>
                <l n="240">ܘܠܵܐ ܦܫ݂ܲܛ ܢܲܦܫܹܗ ܥܕܲܡ̇ܐ ܕܫܲܠܸܡ ܡܸܢܝܵܢ ܐܲܠܦܵܐ ܀</l>
                <l n="241">:ܡ̣ܢ ܚܲܕܼ ܫܲܪܝܼ ܘܲܒܼܚܲܕܼ ܫܲܠܸܡ ܩܹܐܪܣܵܐ ܕܲܥܒ݂ܲܕ</l>
                <l n="242">ܘܠܵܐ ܐܸܬܼܢܲܟܼܝܲܬ̤ ܐܵܦܠܵܐ ܡܸܢܬܼܵܐ ܡ̣ܢ ܗܲܕܵܡ̇ܘ̈ܗܝ ܀</l>
                <l n="243">:ܕܠܵܐ ܢܸܟܼܝܵܢܵܐ ܩܵܘܝܼ ܟܠܹܗ ܒܦܲܓܼܪܹܗ ܘܢܲܦܫܹܗ</l>
                <l n="244">ܘܠܵܐ ܙܵܥ ܚܲܝܠܹܗ ܘܠܵܐ ܐܸܬܼܪܲܦܝܼ ܡ̣̤ ܬܘܼܟܼܠܵܢܹܗ ܀</l>
                <l n="245">:ܐܲܝܟ ܐܲܬܼܠܹܝܛܵܐ ܣܠܸ̣ܩ ܐܲܬܼܠܹܝܛܵܐ ܡ̣ܢ ܬܲܟܼܬܿܘܼܫܵܐ</l>
                <l n="246">ܘܣܝܼܡ ܗ̄ܘ̣ܵܐ ܒܪܹܫܹܗ ܟܠܝܼܠ ܡܸܢܝܵܢܵܐ ܕܐܵܠܹܗ ܩܸܛܠܝܼ̈ܢ ܀</l>
                <l n="247">:ܒܫܘܼܠܵܡ ܩܹܐܪܣܵܐ ܨܗܝܼ ܘܐܸܬܿܛܲܪܲܦ ܓܼܢ̄ܒܵܪ ܚܲܝܠܵܐ</l>
                <l n="248">ܘܫܲܪܝܼ ܫܵܐܹ̇ܠ ܫܸܩܝܵܐ ܕܙܲܒܼܢܵܐ ܠܩܘܼܝܵܡ ܚܲܝܵܘ̈ܗܝ ܀</l>
                <l n="249">:ܐܘܿܢ ܠܲܡ ܡܵܪܝܵܐ ܐܲܢ̄ܬܿ ܢܲܨܲܚܬܵܢܝ ܒܚܹܝܠ ܥܘܼܕܼܪܵܢܵܟ</l>
                <l n="250">ܗܲܒܼ ܠܝܼ ܫܸܩܝܵܐ ܐܲܝܟ ܢܸܨܚܵܢܵܐ ܕܲܣܥ݂ܲܪܬܿ ܒܐܝܼܕܲܝ̈ ܀</l>
                <l n="251">:ܐܲܢ̄ܬܿ ܙܲܟܿܝܼܬܵܢܝ ܩܒܹܐܪܣܵܐ ܩܲܫܝܵܐ ܕܨܲܗ̈ܝܲܝ ܠܲܕܼܡ̇ܐ</l>
                <l n="252">ܠܵܐ ܬܲܗܡܸܐ ܡܹܢܝ ܘܢܹܐܒܲܕܼ ܢܸܨܚܵܢܝ ܒܐܝܼܕܵܝ̈ ܥܘܼܪ̈ܠܹܐ ܀</l>
                <l n="253">:ܗܲܒܼ ܠܝܼ ܫܸܩܝܵܐ ܐܲܝܟ ܡ̇ܐ ܕܝܲܗ̣̄ܒܼܬܿ ܠܝܼ ܐܵܦ ܙܵܟܼܘܼܬܼܵܐ</l>
                <l n="254">ܕܲܠܡܵܐ ܐܹܡܘܼܬܼ ܘܢܲܗܠܘܼܢ ܣܲܟܼܠܹ̈ܐ ܒܲܫܡܵܟ ܪܲܒܵܐ ܀</l>
                <l n="255">:ܫܡ݂ܲܥ ܒܵܥܘܼܬܹܗ ܡ̇ܪܵܐ ܛܵܒܼܵܐ ܕܥܲܒܼܕܵܐ ܟܹܐܢܵܐ</l>
                <l n="256">ܘܝܲܗ̣̄ܒܼ ܠܹܗ ܫܸܩܝܵܐ ܡ̣ܢ ܓܵܘ ܓܲܪܡ̇ܐ ܕܐܸܬܼܢܲܨܲܚ ܒܹܗ ܀</l>
                <l n="257">:ܒܓܲܪܡ̇ܐ ܫܝܼܛܵܐ ܙܲܟܿܝܹܗ ܒܩܹܐܪܣܵܐ ܡ̇ܪܵܐ ܠܥܲܒܼܕܹܿܗ</l>
                <l n="258">ܘܡܸܢܹܗ ܝܲܗ̣̄ܒܼ ܠܹܗ ܫܸܩܝܵܐ ܚܲܠܝܵܐ ܕܢܸܬܼܒܲܣܲܡ ܒܹܗ ܀</l>
                <l n="259">:ܫܸܩܝܵܐ ܚܲܠܝܵܐ ܪܕܼܵܐ ܡ̣ܢ ܓܲܪܡ̇ܐ ܕܠܵܐ ܒܲܥܝܵܕܼܵܐ</l>
                <l n="260">ܘܲܬܼܗܲܪ ܟܹܐܢܵܐ ܕܚܹܝܠ ܥܵܒܼܘܿܕܼܵܐ ܗ̄ܝܼ ܕܲܦܫܝܼܩ ܠܹܗ ܟܠ ܀</l>
                <l n="261">:ܛܡܲܐ ܗ̄ܘ̣ܵܐ ܓܲܪܡ̇ܐ ܘܲܓܼܠܝܼܙ ܗ̄ܘ̣ܵܐ ܬܘܼܒܼ ܐܵܦ ܡ̣ܢ ܫܸܩܝܵܐ</l>
                <l n="262">ܘܲܠܬܪ̈ܬܲܝܗܹܝܢ ܙܟܼܵܐ ܨܸܒܼܝܵܢܵܐ ܕܫܲܠܝܛ ܥܲܠ ܟܠ ܀</l>
                <l n="263">:ܡ̣ܢ ܐܲܝܟܵܐ ܟܲܝ ܪܕܼܵܘ ܗ̄ܘ̣ܵܘ ܡܲܝ̈ܵܐ ܒܓܼܵܘ ܝܲܒܿܝܼܫܵܐ</l>
                <l n="264">ܐܵܘ ܡܲܢ ܥܲܒܼܕܹܿܗ ܡܥܝܼܢ ܚܲܝܘܼܬܼܵܐ ܠܲܛܡܲܐ ܟܠܹܗ ܀</l>
                <l n="265">:ܗܵܘ̇ ܦܘܼܩܕܵܢܵܐ ܕܐܲܪܕܿܝܼ ܡܲܝ̈ܵܐ ܡ̣ܢ ܛܲܪܵܢܵܐ</l>
                <l n="266">ܗܘ̤ ܐܲܣܸܢ ܒܹܗ ܪܲܛܝܼܒܼܘܼܬܼܵܐ ܕܠܲܝܬܿ ܗ̄ܘ̣ܵܐ ܒܓܼܵܘܹܗ ܀</l>
                <l n="267">:ܗܵܘ̇ ܨܸܒܼܝܵܢܵܐ ܕܥܲܒܼ݂ܕܵܗ̇ ܠܟܹܐܦܵܐ ܢܸܒܼܥܵܐ ܠܡܲܝܵ̈ܐ</l>
                <l n="268">ܗܘ̤ ܬܘܼܒܼ ܥܲܒܼܕܹܿܗ ܠܓܲܪܡ̇ܐ ܛܲܡܠܵܐ ܫܸܩܝܵܐ ܠܟܹܐܢܵܐ ܀</l>
                <l n="269">:ܗܵܘ̇ ܡܲܠܲܐܟܼܵܐ ܕܬܲܪܣܝܼ ܒܐܘܼܪܚܵܐ ܠܝܼܣܲܪ̈ܠܵܝܹܐ</l>
                <l n="270">ܗܘ̤ ܝܲܗ̣̄ܒܼ ܡܲܝܵ̈ܐ ܡ̣ܢ ܫܲܬܿܝܼܩܵܐ ܠܦܘܼܡ ܡܲܠܵܠܵܐ ܀</l>
                <l n="271">:ܚܲܕܼ ܡ̣ܢ ܥܝܼܪܹ̈ܐ ܪܲܓܝܼ ܥܘܼܒܵܐ ܕܟܹܐܦܵܐ ܘܓܼܪܡ̇ܐ</l>
                <l n="272">ܘܐܵܘܠܸܕܼ ܡܸܢܗܘܿܢ ܥܘܸܠܹ̈ܐ ܪ̈ܓܲܝܵܐ ܕܠܵܐ ܒܲܥܝܵܕܼܵܐ ܀ </l>

                <pb ed="http://syriaca.org/bibl/1765" n="311"/>
                <l n="273">:ܡ̣ܢ ܐܸܣܛܘܼܟܼܣܹ̈ܐ ܕܪܲܛܝܼܒܼܘܼܢ ܫܩ݂ܲܠ ܪܘܼܚܵܢܵܐ</l>
                <l n="274">ܘܙܵܘܸܓܼ ܐܸܢܘܿܢ ܥܲܡ ܐܸܣܛܘܼܣܹ̈ܐ ܕܝܲܒܿܝܼܫܘܼܬܼܵܐ ܀</l>
                <l n="275">:ܩܲܛܝܼܢܵܐܝܼܬܼ ܫܵܘܬܸܿܦ ܐܸܢܘܿܢ ܚܲܕܼ ܥܲܡ ܚܲܒܼܪܹܗ</l>
                <l n="276">ܐܲܝܟ ܡ̇ܐ ܕܲܡܥܵܕܼ ܣܵܥܲ݁ܪ ܡܵܐ ܕܡܸܬܼܦܲܩܲܕܼ ܀</l>
                <l n="277">:ܒܗܵܘ̇ ܐܸܣܟܹܿܡܵܐ ܕܡܲܛܥܸܢ ܡܲܝ̈ܵܐ ܠܥܸܠ ܡ̣ܢ ܪܘܼܚܵܐ</l>
                <l n="278">ܒܹܗ ܣܵܡ̣ ܐܸܢܘܿܢ ܒܟܹܐܦܵܐ ܘܓܲܪܡ̇ܐ ܩܲܛܝܼܢܵܐܝܼܬܼ ܀</l>
                <l n="279">:ܠܲܢ ܗ̄ܘ̣ ܥܲܣܩܵܐ ܗܵܕܹܐ ܕܲܗܘ̤ܵܬܼ ܕܠܵܐ ܒܲܥܝܵܕܸܵܐ</l>
                <l n="280">ܠܲܫܡܲܝܵܢܹ̈ܐ ܣܲܓܿܝܼ ܦܫܝܼܩܵܐ ܠܘܵܬܼ ܛܲܟܼܣܲܝ̈ܗܘܿܢ ܀</l>
                <l n="281">:ܚܲܝܠܵܐ ܪܲܒܵܐ ܢܣ݂ܲܒܼܘ ܡ̣ܢ ܚܲܝܠܵܐ ܕܬܲܩܸܢ ܟܠܵܐ</l>
                <l n="282">ܘܲܕܼܠܝܼܠܵܐ ܠܗܘܿܢ ܣܵܥܘܿܪܘܼܬܼܵܐ ܕܪܵܘܡ̇ܐ ܘܥܘܼܡܩܵܐ ܀</l>
                <l n="283">:ܗܸܢܘ̣ܿܢ ܣܲܥܪ̣ܘܼܗ̇ ܠܗܵܕܹܐ ܕܲܗܘ̤ܵܬܼ ܥܲܡ ܟܠ ܕܲܗ̤ܘܲܝ̈</l>
                <l n="284">ܗܸܢܘ̣ܿܢ ܣܲܥܪ̣ܘܼܗ̇ ܒܚܹܝܠ ܥܵܒܼܘܿܕܼܵܐ ܕܚܲܝܸܠ ܐܸܢܘܿܢ ܀</l>
                <l n="285">:ܒܚܹܝܠ ܥܵܒܼܘܿܕܼܵܐ ܪܕܼܵܘ ܡ̣ܢ ܓܲܪܡ̇ܐ ܡܲܝܵ̈ܐ ܠܫܸܡܫܘܿܢ</l>
                <l n="286">ܘܲܒܼܥܘܼܕܼܪܵܢܹܗ ܙܟܼܵܐ ܘܐܸܬܼܢܲܨܲܚ ܕܠܵܐ ܣܲܦܣܹܪܵܐ ܀</l>
                <l n="287">:ܕܠܵܐ ܣܲܦܣܹܪܵܐ ܙܟܼܵܐ ܙܲܟܵܝܵܐ ܠܡܲܠܝܲܝ̈ ܚܵܘ̈ܒܹܿܐ</l>
                <l n="288">ܘܲܕܼܠܵܐ ܦܘܼܠܵܓܼ ܩܲܒܸܿܠ ܫܸܩܝܵܐ ܡ̣ܢ ܦܘܼܡ ܓܼܪܡ̇ܐ ܀</l>
                <l n="289">:ܡܲܝܵ̈ܐ ܕܟܲܝ̈ܵܐ ܐܸܫܬܿܝܼ ܕܲܟܼܝܵܐ ܡ̣ܢ ܦܘܼܡ ܛܲܡܠܵܐ</l>
                <l n="290">ܘܲܒܼܫܵܩܘܼܬܹܗ ܚܵܘܝܼ ܕܠܵܐ ܐܝܼܬܼ ܡܸܕܸܿܡ ܕܲܛܡܲܐ ܀</l>
                <l n="291">:ܠܲܝܬܿ ܟܹܝܬܼ ܛܲܡܠܵܐ ܒܟܼܠ ܡ̇ܐ ܕܲܗܘ̤ܵܐ ܡ̣ܢ ܒܵܪܘܿܝܵܐ</l>
                <l n="292">ܕܗܵܐ ܐܵܦ ܐܲܝܕܵܐ ܕܠܲܢ ܛܲܡܠܵܐ ܗ̄ܘ̣ܵܬܼ ܚܵܘܝܼ ܕܕܲܟܼܝܵܐ ܗ̄ܝܼ ܀</l>
                <l n="293">:ܒܫܸܩܝܹܗ ܕܫܸܡܫܘܿܢ ܢܚܘܼܪ ܟܠ ܕܲܡܗܝܼܪ ܒܗܲܝܡܵܢܘܼܬܼܵܐ</l>
                <l n="294">ܘܠܵܐ ܢܸܬܼܦܲܠܲܓܼ ܕܲܛܡܲܐ ܡܸܕܸܿܡ ܒܐܘܼܟܼܠܵܐ ܘܫܸܩܝܵܐ ܀</l>
                <l n="295">:ܛܘܡܲܐ ܗ̄ܘ̣ܵܐ ܓܼܪܡ̇ܐ ܠܦܘܼܬܼ ܦܘܼܩܕܵܢܵܐ ܡܵܢܘܿܣܵܝܵܐ</l>
                <l n="296">ܘܲܕܼܟܸܐ ܗ̄ܘ̣ܵܐ ܛܵܒܼ ܠܦܘܼܬܼ ܨܸܒܼܝܵܢܵܐ ܐܲܠܵܗܵܝܵܐ ܀</l>
                <l n="297">:ܨܸܒܼܝܵܢ ܟܲܣܝܵܐ ܕܲܟܿܝܼ ܘܛܲܡܲܐ ܠܦܘܼܬܼ ܪܸ̈ܥܝܵܢܹܐ</l>
                <l n="298">ܘܡܲܢ̣ܘܼ ܕܲܡܨܸܐ ܠܲܡܕܵܢ ܡ̇ܪܵܐ ܕܫܲܠܝܼܛ ܥܲܠ ܟܠ ܀</l>
                <l n="299">:ܨܸܒܼܝܵܢ ܚܘܼܒܹܿܗ ܣܥ݂ܲܪ ܨܹܝܕܼ ܥܲܒܼܕܹܿܗ ܚܘܼܒܵܢܵܐܝܼܬܼ</l>
                <l n="300">ܘܙܲܟܿܝܹܗ ܒܩܹܐܪܣܵܐ ܘܝܲܗ̣̄ܒܼ ܠܹܗ ܫܸܩܝܵܐ ܐܲܝܟ ܕܲܫܦ݂ܲܪ ܠܹܗ ܀</l>
                <l n="301">:ܬܡܝܼܗ ܗ̄ܘ̣ܵܐ ܩܹܐܪܣܵܐ ܕܲܥܒ݂ܲܕ ܒܐܲܪܥܵܐ ܒܲܪ ܥܸܒܼܪ̈ܵܝܹܐ</l>
                <l n="302">ܘܒܲܬܼܡܝܼܗܘܼܬܹܗ ܬܡܲܗܘ ܣܵܛܵܢܵܐ ܘܚܲܝܠ̈ܘܵܬܹܗ ܀</l>
                <l n="303">:ܬܸܡܗܵܐ ܐܸܚܲܕܼ ܠܪܹܫܵܐ ܕܐܵܐܲܪ ܥܘܼܝܼܪ ܒܲܚܣܵܡܵܐ</l>
                <l n="304">ܥܲܠ ܬܲܟܼܬܿܘܼܫܵܐ ܕܲܥܒ݂ܲܕܼ ܐ̄ܢܵܫܵܐ ܒܚܹܝܠ ܥܵܒܼܘܿܕܼܵܐ ܀</l>
                <l n="305">:ܒܓܹܐܪܹ̈ܐ ܕܝܲܨܪܹܗ ܒܠ݂ܲܥ ܒܲܚܣܵܡܵܐ ܣܵܢ̇ܠܵܐ ܕܐ̄ܢܵܫܵܐ</l>
                <l n="306">ܕܲܚܙ̣ܵܐ ܠܫܸܡܫܘܿܢ ܕܚܲܣܢܹܗ ܠܚܲܝܠܵܐ ܕܲܟܼܢܝܼܫ ܗ̄ܘ̣ܵܐ ܠܹܗ ܀</l>
                <l n="307">:ܕܝܼܠܹܗ ܚܲܫܒ̣ܵܗ̇ ܠܚܲܪܒܵܐ ܕܲܥܒ݂ܲܕܼ ܒܲܦܠܸܫܵܝܹ̈ܐ</l>
                <l n="308">ܘܲܕܼܟܼܘܼܐܵܪܹܗ ܣܵܡ̣ܵܗ̇ ܠܚܵܘܒܿܬܼܵܐ ܕܲܡܫܲܡܫܵܢܵܘ̈ܗܝ ܀</l>
                <l n="309">ܛܵܒܼ ܡ̣ܢ ܟܠܕܿܘܼܟ ܡܸܬܼܢܲܨܲܚ ܗ̄ܘ̣ܵܐ ܫܡܹܗ ܒܹܝܬܼ ܥܘܼܪ̈ܠܹܐ: </l>

                <pb ed="http://syriaca.org/bibl/1765" n="312"/>
                <l n="310">ܘܕܲܚ̣ܵܙܵܐ ܕܲܒܼܗܸܬܼ ܒܛܘܼܥܝܲܝ ܕܲܫܡܹܗ ܠܲܒܼ݂ܫܹܗ ܪܘܼܓܼܙܵܐ ܀</l>
                <l n="311">:ܛܢܵܢܵܐ ܕܪܘܼܓܼܙܵܐ ܠ̣ܒܸܫ ܣܵܛܵܢܵܐ ܠܘܼܩܒܲܠ ܫܸܡܫܘܿܢ</l>
                <l n="312">ܘܫܲܪܝܼ ܡܪܲܟܸܿܒܼ ܦܘܼܪ̈ܣܹܐ ܨܢܝܼܥܹ̈ܐ ܕܢܲܩܪܸܒܼ ܥܲܡܹܗ ܀</l>
                <l n="313">:ܦܘܼܪ̈ܣܹܐ ܪܲܟܸܿܒܼ ܨܢܝܼܥ ܪܸܥܝܵܢܵܐ ܥܲܠ ܙܲܕܿܝܼܩܵܐ</l>
                <l n="314">ܕܲܚܙ̣ܵܐ ܕܠܵܐ ܡܨܸܐ ܕܢܸܥܒܸܿܕܼ ܥܲܡܹܗ ܩܹܐܪܣܵܐ ܒܓܸܠܝܵܐ ܀</l>
                <l n="315">:ܦܲܚܹ̈ܐ ܕܪܸܓܿܬܼܵܐ ܥܲܡܸܩ ܘܲܛܡ݂ܲܪ ܩܕܼܵܡ ܗܲܠ̈ܟܼܵܬܹܗ</l>
                <l n="316">ܕܲܒܼܗܘܿܢ ܢܨܘܼܕܸܝܼܗ̇ ܠܩܲܠܝܼܠܘܼܬܹܗ ܕܛܲܒܼܝܵܐ ܢܙܝܼܪܵܐ ܀</l>
                <l n="317">:ܡ̇ܐܢܲܝ̈ ܙܲܝܢܵܐ ܕܐܘܼܡ̇ܢܘܼܬܹܗ ܠܸܒܼ݂ܫ ܒܲܗܝܼܬܼܵܐ</l>
                <l n="318">ܘܫܲܪܝܼ ܡܚܲܠܸܕܼ ܒܝܲܕܼ ܢܸܩ̈ܒܼܵܬܼܵܐ ܐܲܝܟ ܢܵܡܘܿܣܹܗ ܀</l>
                <l n="319">:ܠܐܲܢ̄ܬܿܬܼܵܐ ܫܲܕܲܪ ܐܲܝܟ ܓܵܫܘܿܫܵܐ ܠܘܵܬܼ ܬܲܡܝܼܡܵܐ</l>
                <l n="320">ܘܓܲܫܹܗ ܠܚܲܝܠܹܗ ܒܐܸܠܥܵܐ ܪܦܝܼܬܼܵܐ ܕܓܲܫ̣ ܒܵܗ̇ ܠܐܵܕܼܵܡ ܀</l>
                <l n="321">:ܒܪܸܚܡܲܬܼ ܐܲܢ̄ܬܬܼܵܐ ܐܲܣܪܹܗ ܠܟܹܐܢܵܐ ܐܲܝܟ ܕܲܒܼܙܲܝܢܵܐ</l>
                <l n="322">ܘܒܲܫܓܼܝܼܫܘܼܬܼܵܗ̇ ܫܲܗܝܲܬ̤ ܠܬܼܘܼܩܦܵܐ ܕܓܲܢ̄ܒܵܪܘܼܬܹܗ ܀</l>
                <l n="323">:ܐܲܢ̄ܬܿܬܼܵܐ ܪܚܸܫ ܠܹܗ ܫܸܡܫܘܿܢ ܪܵܚ̇ܡܵܐ ܕܕܸܚܠܲܬܼ ܩܘܼܫܬܵܐ</l>
                <l n="324">ܘܲܒܼܪܵܚܡܘܼܬܼܵܗ̇ ܫܪ̣ܵܝܗܝ ܠܐܲܣܵܪܵܐ ܕܒܹܝܬܼ ܠܹܗ ܠܡܵܪܹܗ ܀</l>
                <l n="325">:ܥܲܡ ܒܲܪ̄ܬܼ ܥܲܡܡܹ̈ܐ ܥܒ݂ܲܕ ܪܵܚܡܘܼܬܼܵܐ ܒܲܪ ܐܲܒܼܪܵܗܵܡ</l>
                <l n="326">ܘܲܒܼܥܸܝܵܢܵܗ̇ ܛܥ̣ܵܐ ܥܸܢܝܵܢܵܐ ܕܒܹܝܬܼ ܐܲܒܼܵܗܵܘ̈ܗܝ ܀</l>
                <l n="327">:ܐܲܝܟ ܕܲܒܼܫܸܒܼܝܵܐ ܕܒܲܪܬܹܗ ܐܲܢ̄ܬܿܬܼܵܐ ܠܫܵܒܹ̇ܐ ܥܲܡܡܹ̈ܐ</l>
                <l n="328">ܘܐܲܝܟ ܕܲܒܼܝܼܪܵܐ ܟܕܲܢܬܹܗ ܒܢܝܼܪܵܐ ܕܼܪ̈ܓܼܝܼܓܼܵܬܼܵܗ̇ ܀</l>
                <l n="329">:ܒܟܼܠ ܐܸܣܟܹܿܡܝܼ̈ܢ ܫܚܲܩܬܹܗ ܠܠܸܒܹܿܗ ܕܬܲܩܝܼܢ ܗܵܘܢܵܐ</l>
                <l n="330">ܒܲܕܼ ܢܹܐܡܲܪ ܠܵܗ̇ ܕܡܵܢܵܘ̇ ܚܲܝܠܵܐ ܕܡܸܬܼܢܲܨܲܚ ܒܹܗ ܀</l>
                <l n="331">:ܠܒܲܪ ܡ̣ܢ ܛܲܟܼܣܵܐ ܥܨܵܬܹܗ ܠܝܲܨܪܹܗ ܕܲܥܪܝܼܡ ܢܲܦܫܵܐ</l>
                <l n="332">ܥܕܲܡ̇ܐ ܕܚܵܘܝܵܗ̇ ܐ̄ܪܵܙܵܐ ܪܲܒܵܐ ܕܲܒܵܐ ܕܲܢܙܝܼܪܘܼܬܹܗ ܀</l>
                <l n="333">:ܢܙܝܼܪܵܐ ܐ̄ܢܵܐ ܠܲܡ ܘܲܫܡܵܐ ܪܲܒܵܐ ܟܣܸܐ ܒܲܢܙܝܼܪܘܼܬܼܝ</l>
                <l n="334">ܘܐܸܢ ܫܵܩܹ̇ܠ ܐ̄ܢܵܐ ܟܠܝܼܠܵܐ ܕܲܒܼܪܹܫܝ ܡܸܫܬܿܦܲܠ ܐ̄ܢܵܐ ܀</l>
                <l n="335">:ܟܠܝܼܠ ܙܵܟܼܘܼܬܼܵܐ ܝܲܗ̣̄ܒܼ ܠܝܼ ܐܲܠܵܗܝ ܟܠܝܼܠܵܐ ܕܲܒܼܪܹܫܝ</l>
                <l n="336">ܘܐܸܢ ܓܵܪܲܥ ܐ̄ܢܵܐ ܦܵܪܹܩ ܠܹܗ ܡܹܢܝ ܚܹܝܠ ܥܘܼܕܪܵܢܹܗ ܀</l>
                <l n="337">:ܚܙܵܬ̤ ܫܵܛܝܼܬܼܵܐ ܕܲܚܼܠ̣ܵܐ ܘܚܵܘܝܵܗ̇ ܟܠܹܗ ܠܸܒܹܿܗ</l>
                <l n="338">ܘܢܸܟܼܠܲܬ̤ ܘܲܓܼܠܵܬ̤ ܠܐ̄ܪܵܙ ܡܘܼܟܵܟܹܗ ܠܲܒܼܢܲܝ̈ ܥܲܡܵܗ̇ ܀</l>
                <l n="339">:ܐܲܝܟ ܕܲܠܫܲܒܼܪܵܐ ܩܪܵܬ̤ ܘܐܲܕܼܡܸܟܼܬܹܗ ܥܲܠ ܗܲܕܵܡܹܝ̈ܗ̇</l>
                <l n="340">ܘܫܲܪܝܲܬ̤ ܒܵܙܵܐ ܣܝܼܡܲܬܼ ܚܲܝܠܵܐ ܕܲܟܼܣܸܐ ܒܪܹܫܹܗ ܀</l>
                <l n="341">:ܐܲܝܟ ܗܸܕܼܝܘܿܛܵܐ ܛ̣ܒܲܥ ܚܲܟܿܝܼܡܵܐ ܒܢܲܗܪܵܐ ܕܫܸܢܬܼܵܐ</l>
                <l n="342">ܘܠܵܐ ܢܵܪ̣ ܘܐܲܪܓܸܿܫ ܒܚܘܼܠܵܨ ܓܲܙܵܐ ܕܲܢܙܝܼܪܘܼܬܹܗ ܀</l>
                <l n="343">:ܐܲܝܟ ܕܲܒܼܫܸܩܝܵܐ ܕܚܲܡܪܵܐ ܩܲܫܝܵܐ ܒܗܸܠ ܘܐܸܫܬܲܬܲܩ</l>
                <l n="344">ܘܲܗܘ̤ܵܐ ܟܠܹܗ ܡܢܵܬܼܵܐ ܕܫܸܢܬܼܵܐ ܠܒܲܪ ܡ̣ܢ ܛܲܟܼܣܵܐ ܀</l>
                <l n="345">ܓܪܲܥܬܹܗ ܠܪܹܫܹܗ ܚܲܪܡ̇ܢܵܐܝܼܬ ܡܲܠܝܲܬܼ ܥܵܘ̣ܠܵܐ: </l>

                <pb ed="http://syriaca.org/bibl/1765" n="313"/>
                <l n="346">ܘܥܲܡܹܗ ܕܣܲܥܪܹܗ ܐܸܫܬܿܩܸܠ ܡܸܢܹܗ ܚܹܝܠ ܥܘܼܕܪܵܢܹܗ ܀</l>
                <l n="347">:ܩܪܵܬ̤ ܘܐܲܥܝܼܪܬܹܗ ܟܪܘܿܡܬܼܵܢܝܼܬܼܵܐ ܐܲܝܟ ܡ̣ܢ ܚܘܼܒܵܐ</l>
                <l n="348">ܘܢ̣ܵܕܼ ܛܲܒܿܝܼܥܵܐ ܘܲܚܙ̣ܵܐ ܕܲܫܩܝܼܠ ܬܵܓܹܗ ܡܸܢܹܗ ܀</l>
                <l n="349">:ܐܲܚܕܿܘܼܗܝ ܥܘܼܪ̈ܠܹܐ ܠܲܕܟܸܐ ܦܲܓܼܪܵܐ ܘܲܢܙܝܼܪ ܢܲܦܫܵܐ</l>
                <l n="350">ܘܥܵܘܵܪܘ ܥܲܝܢܵܘ̈ܗܝ ܚܲܪܡ̇ܢܵܐܝܼܬܼ ܕܠܵܐ ܚܵܘܣܵܢܵܐ ܀</l>
                <l n="351">:ܣܲܡܝܵܐ ܥܲܒܼܕܿܘܼܗܝ ܠܢܲܗܝܼܪ ܗܵܘܢܵܐ ܣܲܡ̈ܝܲܝ ܗܵܘܢܵܐ</l>
                <l n="352">ܘܲܒܼܒܹܝܬܼ ܪܲܚܝܵܐ ܐܲܥܸܠܘ ܚܲܫܫܘܼܗܝ ܐܲܝܟ ܕܲܠܝܼܛܵܐ ܀</l>
                <l n="353">:ܪܲܚܵܐ ܛܚܲܢ̣ܘ ܒܹܗ ܬܲܥܠܹ̈ܐ ܫܝܼܛܹ̈ܐ ܒܐܲܪܝܵܐ ܠܒܼܝܼܒܼܵܐ</l>
                <l n="354">ܘܲܒܼܚܸܫܘܿܟܼܵܐ ܫܲܬܸܿܩܘ ܩܵܠܵܐ ܕܓܲܢ̄ܒܵܪܘܼܬܹܗ ܀</l>
                <l n="355">:ܠܒܲܪ ܡ̣ܢ ܛܲܟܼܣܵܐ ܒܲܙܲܚܘ ܘܐܲܗܸܠܘ ܒܹܗ ܘܲܒܼܡܵܪܹܗ</l>
                <l n="356">ܘܕܲܚܙ̣ܵܐ ܡ̇ܪܹܗ ܚܵܣ̣ ܥܲܠ ܫܸܦܠܹܗ ܘܩܲܦܲܚ ܐܸܢܘܿܢ ܀</l>
                <l n="357">:ܥܹܐܕܼܵܐ ܪܲܒܵܐ ܥܒ݂ܲܕܼܘ ܛܵܥܲܝ̈ܵܐ ܠܐܲܠܵܗ ܛܘܼܥܝܲܝ</l>
                <l n="358">ܘܲܩܪ̣ܵܘ ܠܫܸܡܫܘܿܢ ܕܲܢܒܲܙܚܘܼܢ ܒܹܗ ܩܕܼܵܡ ܠܵܐ ܐܲܠܵܗ ܀</l>
                <l n="359">:ܐܸܬܼܵܐ ܟܹܐܢܵܐ ܕܣܲܡܝܹܗ ܥܵܘ̣ܠܵܐ ܠܒܵܝܢܵܬܼ ܥܘܼܪ̈ܠܹܐ</l>
                <l n="360">ܘܫܲܪܝܼ ܡܪܲܩܸܕܼ ܟܢܝܼܟ ܪܸܥܝܵܢܵܐ ܩܕܼܵܡ ܙܲܠܝܼܠܹ̈ܐ ܀</l>
                <l n="361">:ܪܸܩܕܼܵܐ ܬܲܒܼܥ̣ܘܼܗܝ ܚܲܪ̈ܡܹܐ ܠܢܲܟܼܦܵܐ ܒܲܣܡܵܟܲܝ̈ܗܘܿܢ</l>
                <l n="362">ܘܲܪܩܸܕܼ ܘܲܫܬܸ݂ܩ ܟܲܕܼ ܡܸܬܿܬܲܢܲܚ ܥܲܠ ܡܘܼܟܵܟܹܗ ܀</l>
                <l n="363">:ܚܝܵܨܵܐ ܪܲܒܵܐ ܚܵܨ̣ ܦܵܪܘܿܫܵܐ ܒܓܼܵܘ ܪܸܥܝܵܢܹܗ</l>
                <l n="364">ܕܲܚ̣ܙܵܐ ܕܲܟܼܡܵܐ ܨܥܝܼܪ ܫܘܼܥܒܵܕܼܵܐ ܕܝܲܩܝܼܪܘܼܬܹܗ ܀</l>
                <l n="365">:ܚܙ̣ܵܐ ܕܡܲܗܠܝܼܢ ܒܹܗ ܦܵܠ̈ܚܲܝ ܫܹܐܪܹ̈ܐ ܒܥܲܕܼܥܹܐܕܼ ܫܹܐܕܹ̈ܐ</l>
                <l n="366">ܘܲܩ̣ܪܵܐ ܠܡܵܪܹܗ ܕܲܢܦܲܥܸܐ ܠܹܗ ܚܲܝܠܵܐ ܕܐܵܘܒܸܿܕܼ ܀</l>
                <l n="367">:ܒܒܼܵܥܘܼ ܐܲܠܵܗܝ ܐܸܡ݂ܲܪ ܟܹܐܢܵܐ ܠܘܵܬܼ ܐܲܠܵܗܹܗ</l>
                <l n="368">ܫܡܲܥܲܝܢܝ ܘܲܥܢܝܼܢܝ ܘܐܸܬܼܢܲܩܲܡ ܠܝܼ ܥܝܵܪܵܬܵܐ ܕܥܲܝ̈ܢܲܝ ܀</l>
                <l n="369">:ܚܘܼܣ ܥܲܠ ܫܦܠܘܼܬܼܝ ܘܐܵܥܒܲܪ ܣܲܟܼܠܘܼܬܼܝ ܘܲܫܒܼܘܿܩ ܚܵܘܒܲܝ̈</l>
                <l n="370">ܘܠܵܐ ܬܲܩܸܨ ܠܝܼ ܚܛܝܼܬܼܵܐ ܕܲܚܛܹ̇ܝܬܼ ܒܐ̄ܪܵܙ ܡ̇ܘܗܲܒܼܬܼܵܟ ܀</l>
                <l n="371">:ܒܩܵܠܹ̈ܐ ܚܢܝܼ̈ܛܹܐ ܐܲܦܝܼܣ ܟܹܐܢܵܐ ܥܲܠ ܣܲܟܼܠܘܼܬܹܗ</l>
                <l n="372">ܘܫܲܡ̣ܥܹܗ ܡ̇ܪܹܗ ܘܝܲܗ̣̄ܒܼ ܒܹܗ ܚܲܝܠܵܐ ܐܲܝܟ ܕܲܒܼܩܲܕܼܡ̇ܐ ܀</l>
                <l n="373">:ܦܢ̣ܵܐ ܥܘܼܕܼܪܵܢܵܐ ܕܲܠܘܸܐ ܗ̄ܘ̣ܵܐ ܠܹܗ ܘܲܫܪ̣ܵܐ ܒܪܸ̈ܓܼܫܵܘܗܝ</l>
                <l n="374">ܘܫܲܪܝܼ ܕܢܸܒܼܩܹܝܗ̇ ܠܫܲܪܝܼܪܘܼܬܹܗ ܒܝܲܕܼ ܢܸܣܝܵܢܵܐ ܀</l>
                <l n="375">:ܬܪܹܝܢ ܥܲܡܘܼܕܹ̈ܐ ܠܒ݂ܲܟ ܓܲܢ̄ܒܵܪܵܐ ܒܬܲܪܬܹܿܝܢ ܐܝܼܕܼܵܘ̈ܗܝ</l>
                <l n="376">ܘܣܲܚܦܹܗ ܠܒܲܝܬܵܐ ܥܲܠ ܥܵܡ̇ܘܿܪ݁ܵܘܗܝ ܘܗܘ̤ ܒܲܡܨܲܥܬܼܵܐ ܀</l>
                <l n="377">:ܬܡܘܼܬܼ ܢܲܦܫܝ ܐܸܡ݂ܲܪ ܥܲܡ ܦܠܸܫܬܵܝܹ̈ܐ ܥܘܼܪ̈ܠܲܝ ܠܸܒܵܐ</l>
                <l n="378">ܘܫܸܠܡܲܬ̤ ܡܸܠܬܹܗ ܒܝܲܕܼ ܣܘܼܥܪ̈ܵܢܹܐ ܐܲܝܟ ܡ̇ܐ ܕܐܸܡ݂ܲܪ ܀</l>
                <l n="379">:ܡ̇ܘܬܵܐ ܚܢܝܼܓܼܵܐ ܡܝܼܬܼ ܙܲܕܿܝܼܩܵܐ ܥܲܡ ܪ̈ܲܫܝܼܥܹܐ</l>
                <l n="380">ܘܠܵܐ ܐܸܬܼܥܲܦܝܼ ܐܲܝܟ ܡ̇ܐ ܕܬܼܵܒܲܥ̇ ܛܲܟܼܣܵܐ ܕܐ̄ܢܵܫܵܐ ܀</l>
                <l n="381">:ܓܲܢ̄ܒܵܪܵܐܝܼܬܼ ܡܝܼܬܼ ܓܲܢ̄ܒܵܪܵܐ ܥܲܡ ܚܲܠܵܫܹ̈ܐ</l>
                <l n="382">ܘܥܲܦ̣ ܢܸܨܚܵܢܵܐ ܕܲܒܼܝܘܿܡ ܡ̇ܘܬܹ̇ܗ ܠܗܵܘ̇ ܕܲܒܼܚܲܝܵܘ̈ܗܝ ܀ </l>

                <pb ed="http://syriaca.org/bibl/1765" n="314"/>
                <l n="383">:ܣܓܼܝܼܘ ܠܲܡ ܡܝܼܬܹ̈ܐ ܕܲܒܼܝܘܿܡ ܡ̇ܘܬܹܿܗ ܛܵܒܼ ܡ̣ܢ ܚܲܝܘ̈ܗܝ</l>
                <l n="384">ܘܫܲܪܝܼ ܘܫܲܠܸܡ ܢܝܼܫܵܐ ܕܚܲܪܒܵܐ ܠܘܼܩܒܲܠ ܒܝܼܫܹ̈ܐ ܀</l>
                <l n="385">:ܠܘܼܒܩܲܠ ܒܝܼܫܹ̈ܐ ܚ̣ܢܵܐ ܨܼܒܼܝܵܢܹܗ ܡ̣ܢ ܫܘܼܪܵܝܵܐ</l>
                <l n="386">ܘܟܲܕܼ ܛܵܒܼ ܐܲܣܟܼܵܠ ܘܠܵܐ ܦܵܫ̣ ܘܐܲܗܡܝܼ ܡ̣ܢ ܘܵܠܝܼܬܼܵܐ ܀</l>
                <l n="387">:ܐܲܣܟܸܿܠ ܕܲܓܼܠ̣ܵܐ ܐ̄ܪܵܙ ܡ̇ܘܗܲܒܼܬܹܗ ܩܕܼܵܡ ܫܵܛܝܼܬܼܵܐ</l>
                <l n="388">ܘܚܲܫ̣ ܘܐܸܬܿܬܲܢܲܚ ܡܲܪܝܼܪܵܐܝܼܬܼ ܥܲܠ ܣܲܟܼܠܘܼܬܹܗ ܀</l>
                <l n="389">:ܣܲܟܼܠܘܼܬܼ ܟܹܐܢܵܐ ܬܸܗܘܸܐ ܫܲܒܼܛܵܐ ܠܡܲܪܕܲܘܼܬܼ ܢܲܦܫܲܢ</l>
                <l n="390">ܘܲܒܼܓܼܠܝܘܼܬܼܵܗ̇ ܢܢܲܓܸܿܕܼ ܥܵܘ̣ܠܵܐ ܕܲܟܼܣܸܐ ܒܠܸܒܲܢ ܀</l>
                <l n="391">:ܒܲܚܠܝܼܨܘܼܬܹܗ ܘܦܲܦܝܘܼܬܼ ܢܲܦܫܹܗ ܢܚܘܼܪ ܬܲܩܢܵܐܝܼܬܼ</l>
                <l n="392">ܘܠܵܐ ܢܸܫܬܲܒܼܗܲܪ ܡ̇ܐ ܕܩܵܢܹ̇ܝܢܲܢ ܫܲܦܝܼܪ̈ܵܬܼܵܐ ܀</l>
                <l n="393">:ܟܝܵܢܵܐ ܗ̄ܘ̣ ܪܲܦܝܵܐ ܕܲܡܠܸܐ ܚܲܫܹ̈ܐ ܕܲܠܒܼܝܼܫܝܼܢܲܢ</l>
                <l n="394">ܘܩܲܠܝܼܠ ܨܵܡܲܚ̇ ܒܫܲܩܝܼܪ݁ܵܬܼܵܐ ܘܗܵܦܹ̇ܟ ܕܵܥܹ̇ܟ ܀</l>
                <l n="395">:ܒܩܸܢܛܵܐ ܙܵܕܹܩ ܠܡܸܛܲܪ ܚܲܝܲܝ̈ܢ ܡ̣ܢ ܢܸܟܼܝܵܢܹ̈ܐ</l>
                <l n="396">ܘܲܒܼܚܹܐܪܘܼܬܼܵܐ ܠܡܸܛܲܪ ܓܲܙܵܐ ܕܚܹܐܪܘܼܬܼ ܢܲܦܫܲܢ ܀</l>
            </div>

        </body>
    </text>
</TEI>
