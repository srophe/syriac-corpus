<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8601">On the Miracles of
                    Moses - <foreign xml:lang="syr">ܥܲܠ ܓܲܒܼܝܘܼܬܹܗ ܕܡܘܼܫܹܐ: ܘܥܲܠ ܢܘܼܪܵܐ
                        ܕܲܚܙܵܐ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">Digital Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">D. Alphonse Mingana</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
<name type="person" ref="http://syriaca.org/person.xml#wtoma">William Toma</name>
                </respStmt>
            </titleStmt>
            <editionStmt>
                <edition n="0.1"/>
                     <respStmt>
                     <resp>based upon</resp>
                     <name><ptr target="#sourceDesc1"/></name>
                 </respStmt>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/99</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <monogr>
<editor>
<forename>Alphonse</forename>
<surname>Mingana</surname>
</editor>
<title level="m">Narsai doctoris Syri homiliæ et carmina</title>
<idno type="URI">http://syriaca.org/bibl/1765</idno>
<idno type="zotero">301</idno>
<idno type="URI">http://zotero.org/groups/392292/items/6UFVJ9EG</idno>
<idno type="URI">http://www.worldcat.org/oclc/68740316</idno>
<imprint>
<pubPlace>Mausilii</pubPlace>
<publisher>Typis Fratrum Prædicatorum</publisher>
<date>1905</date>
</imprint>
</monogr> 
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
                
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
             <creation>
                 <origDate type="composition" from="0450" to="0500">Second half of the fifth century CE</origDate>
             </creation>
        </profileDesc>
        <revisionDesc status="uncorrectedTranscription">
             <change when="2019-04-26" who="http://syriaca.org/person.xml#jwalters">Added origDate</change>  
            <change when="2017-07-05" who="http://syriaca.org/person.xml#jwalters">Edited text
                structure</change>

            <change when="2017-04-19" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text type="PrintTranscription">
        <body>
            <div type="title" n="0">
                <ab xml:lang="syr">ܥܲܠ ܓܲܒܼܝܘܼܬܹܗ ܕܡܘܼܫܹܐ: ܘܥܲܠ ܢܘܼܪܵܐ ܕܲܚܙܵܐ</ab>
            </div>
            <div type="rubric" xml:lang="syr">
                <pb ed="http://syriaca.org/bibl/1765" n="288"/>

                <l>ܡܐܡܪܐ ܕܬܪܒܥܝܢ ܘܬܪܝܢ</l>
                <l>ܥܲܠ ܓܲܒܼܝܘܼܬܹܗ ܕܡܘܼܫܹܐ: ܘܥܲܠ ܢܘܼܪܵܐ ܕܲܚܙܵܐ</l>
                <l>ܒܣܲܝܵܐ: ܘܥܲܠ ܦܘܼܪܩܵܢܵܐ ܕܝܼܣܲܪ̈ܠܵܝܹܐ</l>
                <l>ܘܡܸܬܼܐܡܲܪ ܒܚܲܡܫܵܒܿܫܲܒܵܐ</l>
                <l>ܕܦܸܨܚܵܐ</l>
                <l>ܥܘܼܢܵܝܵܐ</l>
                <l>ܒܪܝܼܟ ܕܲܒܸܩܸܛܠܹܗ ܩܲܛܠܹܗ ܠܡܵܘܬܵܐ: ܘܢܲܚܡܹܗ ܠܲܟܼܝܵܢܲܢ</l>
                <l>:ܒܝܘܿܡ ܢܘܼܚܵܡܹܗ: ܐܲܚܲܝ̈</l>
            </div>
            <div type="text" xml:lang="syr">
                <l n="1">:ܚܙܵܬܼܵܐ ܚܕܲܬܵܐ ܚܙ̣ܵܐ ܒܲܪ ܥܲܡܪܲܡ ܥܲܠ ܪܹܫ ܛܘܼܪܲܐ</l>
                <l n="2">ܢܘܼܪܵܐ ܒܣܲܢܝܵܐ ܘܣܲܢܝܵܐ ܒܢܘܼܪܵܐ ܘܠܵܐ ܝܵܩܹ̇ܕܼ ܗ̄ܘ̣ܵܐ ܀</l>
                <l n="3">:ܟܝܵܢܵܐ ܪܲܦܝܵܐ ܚܙ̣ܵܐ ܟܲܕܼ ܩܵܐܹ̇ܡ ܒܦܘܼܡ ܝܵܩܹ̇ܕܼܬܵܐ</l>
                <l n="4">ܘܠܵܐ ܢܵܟܼ̇ܝܵܐ ܗ̄ܘ̣ܵܬܼ ܚܲܡܝܼܡܘܼܬܼܵܗ̇ ܠܪܲܛܝܼܒܼܘܼܬܹܗ ܀ </l>

                <pb ed="http://syriaca.org/bibl/1765" n="289"/>
                <l n="5">:ܐܲܝܟ ܐܲܪܝܘܿܬܼܵܐ ܦܬܼܝܼܚ ܗ̄ܘ̣ܵܐ ܦܘܼܡ̇ܗ̇ ܕܫܲܠܗܹܒܼܝܼܬܼܵܐ</l>
                <l n="6">ܘܣܲܢܝܵܐ ܩܕܼܵܡܹܝܗ̇ ܒܲܕܡܘܼܬܼ ܐܘܼܟܼܠܵܐ ܘܠܵܐ ܩܵܪܒܵܐ ܠܹܗ ܀</l>
                <l n="7">:ܫܝܘܿܠ ܒܵܠܲܥܬܼܵܠܐ ܕܲܟܼܡܸܵܐ ܕܐܵܟܼ̇ܠܵܐ ܬܘܼܒܼ ܡܸܬܼܝܲܥܢܵܐ</l>
                <l n="8">:ܗܘ̤ܵܬܼ ܨܲܝܵܡܬܵܐ ܒܛܘܼܪܵܐ ܕܚܘܿܪܝܼܒܼ ܕܠܵܐ ܒܲܥܝܵܕܼܵܐ</l>
                <l n="9">:ܒܠܝܼܠܲܬܼ ܛܲܟܼܣܵܐ ܕܲܫܘܸܐ ܠܵܗ̇ ܟܠ ܠܪܲܒܿܘܼܬܼ ܟܲܪܣܵܗ̇</l>
                <l n="10">ܛܲܟܼܣܵܐ ܢܸܛܪܲܬ̤ ܩܕܲܡ ܓܸܠܝܵܢܵܐ ܐܲܠܵܗܵܐ ܀</l>
                <l n="11">:ܐܲܠܵܗܵܐܝܼܬܼ ܡܸܬܼܚܵܘܝܵܐ ܗ̄ܘ̣ܵܐ ܠܥܹܢܲܝ ܡܘܼܫܹܐ</l>
                <l n="12">ܘܟܲܕܼ ܢܵܟܼ̇ܝܵܐ ܗ̄ܘ̣ܵܬܼ ܠܵܐ ܢܵܟܼܝܵ̇ܐ ܗ̄ܘ̣ܵܬܼ ܠܡܸܬܼܢܲܟܼܝܵܢܵܐ ܀</l>
                <l n="13">:ܒܐܸܣܟܹܿܝܡ ܢܘܼܪܵܐ ܡܸܬܼܚܵܘܝܵܐ ܗ̄ܘ̣ܵܬܼ ܠܒܲܪ ܥܒܼܪ̈ܵܝܹܐ</l>
                <l n="14">ܘܟܲܕܼ ܢܘܼܪܵܐ ܗ̣̄ܘܵܬܼ ܘܠܵܐ ܗ̄ܘ̣ܵܬܼ ܢܘܼܪܵܐ ܢܘܼܪܵܢܵܝܵܬܼܵܐ ܀</l>
                <l n="15">:ܕܘܼܡܝܵܐ ܕܢܘܼܪܵܐ ܚܙ̣ܵܐ ܟܲܕܼ ܫܲܪܝܵܐ ܒܣܵܘ̈ܟܿܝܼ ܣܲܢܝܵܐ</l>
                <l n="16">ܘܲܬܼܗܲܪ ܣܲܓܿܝܼ ܕܡܲܢ ܐܲܪܡܝܼ ܒܵܗ̇ ܦܓܼܘܼܕܼܵܐ ܕܫܼܬܼܩܵܐ ܀</l>
                <l n="17">:ܒܲܥܪܝܼܪܵܝܬܵܐ ܕܠܵܐ ܐܸܬܼܟܲܒܼܫܲܬ̤ ܣܲܦܝܼܦܘܼܬܼܵܗ̇</l>
                <l n="18">ܐܲܝܟ ܕܲܒܼܢܝܼܪܵܐ ܟܕܼܝܼܢ ܗ̄ܘ̣ܵܐ ܥܘܼܙܵܗ̇ ܬܚܹܝܬܼ ܦܘܼܩܕܵܢܵܐ ܀</l>
                <l n="19">:ܪܸܡܙܵܐ ܟܲܣܝܵܐ ܪܟܸܒܼ ܐܸܣܟܹܿܡܵܐ ܡܸܬܼܚܲܙܝܵܢܵܐ</l>
                <l n="20">ܘܐܲܪܡܝܼ ܦܓܼܘܼܪܹ̈ܐ ܕܫܲܠܗܹܒܼܝܼܬܼܵܐ ܒܦܘܼܡ ܡܲܪܟܲܒܼܬܹܗ ܀</l>
                <l n="21">:ܥܲܠ ܪܹܫ ܛܘܼܪܵܐ ܟ̣ܠܵܐ ܩܵܪܘܿܟܼܵܐ ܕܩܲܠܝܼܠܘܼܬܹܗ</l>
                <l n="22">ܘܨܸܗܠܲܬ̤ ܢܘܼܪܵܐ ܕܲܬܼܚܹܝܬܼ ܬܘܼܩܦܹܗ ܒܲܕܼܡܘܼܬܼ ܪ̈ܲܟܼܫܵܐ ܀</l>
                <l n="23">:ܨܲܗܠܵܐ ܕܢܘܼܪܵܐ ܫܡ݂ܲܥ ܗ̄ܘ̣ܵܐ ܡܘܼܫܹܐ ܒܦܘܼܡܵܐ ܕܣܲܢܝܵܐ</l>
                <l n="24">ܘܲܨܒܼܵܐ ܕܢܹܐܠܲܦ ܥܸܠܲܬܼ ܚܸܙܘܵܐ ܕܐܸܬܼܚܵܘܝܼ ܠܹܗ ܀</l>
                <l n="25">:ܐܸܣܛܸܐ ܐܸܚܘܸܐ ܚܸܙܘܵܐ ܪܲܒܵܐ ܐܸܡ݂ܲܪ ܦܹܐܩܵܐ</l>
                <l n="26">ܕܡܸܛܠ ܡ̇ܢܵܐ ܝܵܩܹ̇ܕܼ ܣܲܢܝܵܐ ܟܲܕܼ ܠܵܐ ܝܵܩܹ̇ܕܼ ܀</l>
                <l n="27">:ܗܵܘ̇ ܦܘܼܩܕܵܢܵܐ ܕܨܵܪܹܗ ܠܚܸܙܘܵܐ ܩ̣ܪܵܝܗܝ ܟܲܣܝܵܐܝܼܬܼ</l>
                <l n="28">ܕܲܩܪܘܿܒܼ ܘܫܲܐܸܠ ܕܡ̇ܢܲܐ ܗ̄ܝܼ ܥܸܠܬܼܵܐ ܘܡܸܛܠܡܵܢܵܐ ܀</l>
                <l n="29">:ܓܲܪܚܹܗ ܕܢܸܩܪܘܿܒܼ ܠܐܲܦܲܝ̈ ܚܵܙܘܵܐ ܗܲܢܝܼܵܐܝܼܬܼ</l>
                <l n="30">ܘܲܗܦܲܟ ܕܲܚܠܹܗ ܕܠܵܐ ܢܸܬܼܩܲܪܲܒܼ ܟܲܕܼ ܠܵܐ ܩܲܕܿܝܼܫ ܀</l>
                <l n="31">:ܡܘܼܫܹܐ ܡܘܼܫܹܐ ܩ̣ܪܵܝܗܝ ܘܐܸܡ݂ܲܪ ܠܹܗ ܐܲܝܟ ܝܵ̇ܕܲܥ ܠܹܗ</l>
                <l n="32">ܫܪܝܼ ܠܲܣܐܘܿܢܵܟ ܘܐܲܟܸܿܢ ܬܸܩܪܘܿܒܼ ܠܐܲܝܟܵܐ ܕܐܝܼܬܿܝܼ ܀</l>
                <l n="33">ܩܲܕܿܝܼܫܵܐ ܐ̄ܢܵܐ ܘܐܸܬܼܩܲܕܲܫ ܠܹܗ ܛܘܼܪܵܐ ܒܲܫܟܼܝܼܢܬܿܝ</l>
                <l n="34">ܠܵܐ ܠܲܡ ܬܛܲܡܐܝܼܘܗܝ ܒܲܣܐܘܿܢ ܪܸ̈ܓܼܠܲܝܟ ܠܐܲܬܼܪܵܐ ܕܕܲܟܿܝܼܬܼ ܀</l>
                <l n="35">:ܛܲܡܠܵܐ ܚܲܫ̣ܒܹܿܗ ܠܲܣܐܘܿܢ ܪܸ̈ܓܼܠܵܘܗܝ ܠܵܘ ܕܛܲܡܠܵܐ ܗ̄ܘ̣ܵܐ</l>
                <l n="36">ܐܸܠܵܐ ܕܢܵܘܪܸܒܼ ܪܲܒܘܼܬܼ ܚܸܙܘܵܐ ܩܕܼܵܡ ܓܸܠܝܵܢܹܗ ܀</l>
                <l n="37">:ܩܲܕܿܝܼܫܵܐܝܼܬܼ ܐܲܠܦܹܗ ܕܢܸܩܪܘܿܒܼ ܨܹܝܕܼ ܓܸܠܝܵܢܵܐ</l>
                <l n="38">ܕܢܸܗܘܸܐ ܝܵ̇ܕܲܥ ܠܲܡܩܲܕܵܫܘܼ ܠܲܒܼܢܲܝ̈ ܥܲܡܹܗ ܀</l>
                <l n="39">ܒܗܵܕܹܐ ܬܸܢܘܲܝ ܚܵܘܝܹܗ ܚܙܵܬܼܵܐ ܕܫܲܠܗܹܒܼܝܼܬܼܵܐ: </l>

                <pb ed="http://syriaca.org/bibl/1765" n="290"/>
                <l n="40">ܕܢܲܣܸܦ ܢܘܼܪܵܐ ܕܫܸܡ ܒܵܪܘܿܝܵܐ ܒܝܲܥܪܵܐ ܕܛܘܼܥܝܲܝ ܀</l>
                <l n="41">:ܒܢܘܼܪܵܐ ܒܲܕܸܿܩ ܚܹܝܠ ܪܲܒܿܘܼܬܹܗ ܕܚܹܝܠ ܟܠ ܡܸܫܟܲܚ</l>
                <l n="42">ܘܲܒܼܝܲܕܼ ܣܲܢܝܵܐ ܓܠ̣ܵܐ ܥܲܠ ܥܘܼܬܼܪܵܐ ܕܒܲܣܝܼܡܘܼܬܹܗ ܀</l>
                <l n="43">:ܐ̄ܪܵܙ ܩܲܫܝܘܼܬܹܗ ܘܒܲܣܝܼܡܘܼܬܹܗ ܨܵܪ ܒܲܚܙܵܬܼܵܐ</l>
                <l n="44">ܘܐܲܝܼܩ ܐܸܢܹܝܢ ܒܲܕܼܡܘܼܬܼ ܨܲܠܡܵܐ ܩܕܼܵܡ ܒܲܪ ܒܲܝܬܹܿܗ ܀</l>
                <l n="45">:ܨܹܝܕܼ ܡܸܨܪ̈ܵܝܹܐ ܘܝܼܣܲܪ̈ܠܵܝܹܐ ܡܫܲܕܲܪ ܗ̄ܘ̣ܵܐ ܠܹܗ</l>
                <l n="46">ܕܢܸܪܕܸܿܐ ܘܢܸܦܪܘܿܩ ܐܝܟ ܒܘܼܚܪܵܢܵܐ ܕܕܝܼܢܹܗ ܟܹܐܢܵܐ ܀</l>
                <l n="47">:ܐܲܝܟ ܕܲܒܼܢܘܼܪܵܐ ܦܫܝܼܩ ܗ̄ܘ̣ܵܐ ܠܪܸܡܙܹܗ ܕܢܸܛܿܝܗ̇ ܠܡܸܨܪܹܝܢ</l>
                <l n="48">ܘܚܵܘܝܼ ܒܣܲܢܝܵܐ ܕܠܵܐ ܪܵܓܵܐ ܠܹܗ ܒܐܲܒܼܕܵܢ ܐ̄ܢܵܫܵܐ ܀</l>
                <l n="49">:ܡ̣ܢ ܓܵܘ ܢܘܼܪܵܐ ܡܲܠܸܠ ܥܲܡܹܗ ܕܲܠܥܸܓܼ ܡܲܡܠܠܵܐ</l>
                <l n="50">ܟܲܕܼ ܐܵܡܲ݁ܪ ܠܹܗ ܕܐܸܢܵܐ ܫܲܠܝܼܛ ܥܲܠ ܟܠ ܘܲܒܼܟܼܠ ܀</l>
                <l n="51">:ܐܸܢܵܐ ܗ̄ܘ̣ ܕܲܒܼܪܹܝܬܼ ܒܪܝܼܬܼܵܐ ܒܪܵܫܝܼܬܼ ܡ̣ܢ ܠܵܐ ܡܸܕܹܿܡ</l>
                <l n="52">ܘܲܒܼܚܲܝܠܝ ܩܵܐܹ̇̄ܡ ܥܵܠܡܵܐ ܥܒܼܝܼܕܼܵܐ ܕܲܥܒܼܝܼܕܼ ܒܐܝܼܕܲܝ̈ ܀</l>
                <l n="53">:ܐ̄ܢܵܐ ܐ̄ܢܵܐ ܕܲܓܼܒܹ̇ܝܬܼ ܠܐܲܒܼܪܵܡ ܠܵܐܝܼܣܚܵܩ ܘܝܲܥܩܘܿܒܼ ܥܲܒܼܕܲܝ̈</l>
                <l n="54">ܘܝܲܩܪܹܬܼ ܐܸܢܘܿܢ ܒܲܫܡܵܐ ܪܲܒܵܐ ܕܫܹܡܝ ܝܲܩܝܼܪܵܐ ܀</l>
                <l n="55">:ܐ̄ܢܵܐ ܐ̄ܢܵܐ ܕܡܸܠ̇ܟܹܿܬܼ ܐܲܪܥܵܐ ܕܲܟܼܢܲܥ̄ܢ ܠܙܲܪܥܵܐ ܕܡܸܢܗܘܿܢ</l>
                <l n="56">ܘܐܸܬܹ̇ܝܬܼ ܕܐܸܓܼܡܘܿܪ ܫܘܼܘܕܵܝ ܡܸܠܲܝ̈ ܒܗܘܿܢ ܒܲܥ̇ܒܼܵܕܹ̈ܐ ܀</l>
                <l n="57">:ܓܥܵܬܼܵܐ ܕܚܲܫܗܘܿܢ ܕܒܹܝܬܼ ܡܸܨܪ̈ܵܝܹܐ ܥܸܠܲܬ̤ ܨܹܐܕܲܝ</l>
                <l n="58">ܘܢܸܚܬܹܿܬܼ ܕܐܸܦܪܘܿܩ ܠܲܛܠܝܼܡܘܼܬܼܗܘܿܢ ܡ̣ܢ ܛܵܠܘܿܡܹ̈ܐ ܀</l>
                <l n="59">:ܝܵ̇ܕܲܥ ܐ̄ܢܵܐ ܠܹܗ ܠܟܹܐܒܼܵܐ ܕܠܸܒܿܗܘܿܢ ܕܲܟܼܡܵܐ ܡܲܪܝܼܪ</l>
                <l n="60">ܥܲܠ ܗܵܝ̇ ܡܲܕܿܟܹܬܼ ܣܲܡܵܐ ܕܚܸܙܘܵܐ ܕܐܸܥܨܘܿܒܼ ܐܸܢܘܿܢ ܀</l>
                <l n="61">:ܡܦܵܣ ܐ̄ܢܵܐ ܒܥܵܘ̣ܠܵܐ ܕܪ̈ܵܕܼܘܿܝܗܘܿܢ ܕܲܟܼܡܵܐ ܐܲܥܠܝܼܘ</l>
                <l n="62">ܥܲܠ ܗܵܝ̇ ܫܸܡܛܹ̇ܬܼ ܣܲܝܦܵܐ ܕܪܘܼܚܵܐ ܕܐܸܚܪܘܿܒܼ ܐܸܢܘܿܢ ܀</l>
                <l n="63">:ܠܵܟ ܝܵܗܹ̇ܒܼ ܐ̄ܢܵܐ ܙܲܝܢܵܐ ܕܡܸܠܲܬܼܝ ܕܠܵܐ ܡܸܬܼܚܲܣܢܵܐ</l>
                <l n="64">ܙܸܠ ܡܲܟܸܿܟ ܒܵܗ̇ ܢܒܲܝ̈ ܚܵܡ ܥܲܒܼܕܼܵܐ ܕܫܲܥܒܸܿܕܼ ܚܹܐܪܹ̈ܐ ܀</l>
                <l n="65">:ܙܸܠ ܐܸܡܲܪ ܠܹܗ ܠܲܥܒܸܕܼ ܥܲܒܼ̈ܕܹܿܐ ܕܠܝܼܛ ܡ̣ܢ ܐܲܒܼܘܼܗܝ</l>
                <l n="66">ܕܟܲܕܿܘܼ ܫܲܥܒܸܿܕܿܬܿ ܠܲܒܼܢܲܝ̈ ܟܹܐܢܵܐ ܕܒܲܪܟܹܗ ܐܲܒܼܘܼܗܝ ܀</l>
                <l n="67">:ܙܸܠ ܐܲܟܼܪܸܙ ܠܹܗ ܚܹܐܪܘܼܬܼ ܢܲܦܫܵܐ ܠܒܲܪ ܫܹܝܡ ܒܘܼܟܼܪܵܐ</l>
                <l n="68">ܘܲܫܕܼܝܼ ܡܸܢܹܗ ܢܝܼܪ ܥܲܒܼܕܲܘܼܬܼܵܐ ܕܚܵܡ ܙܲܠܝܼܠܵܐ ܀</l>
                <l n="69">:ܫܘܼܘܕܵܝ ܡܸܠܲܝ̈ ܫܲܪܝܼܪ݁ܵܬܼܵܐ ܕܨܹܝܕܼ ܢܘܿܚ ܥܸܗܕܹܿܬܼ</l>
                <l n="70">ܕܕܲܓܸܿܠ ܐܸܢܹܝܢ ܙܲܪܥܹܗ ܕܲܟܼܢܲܥ̄ܢ ܒܪܵܡܘܼܬܼ ܠܸܒܹܿܗ ܀</l>
                <l n="71">:ܐ̄ܢܵܐ ܐ̄ܢܵܐ ܕܒܲܪܟܹܬܼ ܘܐ̄ܢܵܐ ܐ̄ܢܵܐ ܕܠܵܛܹ̇ܬܼ ܠܦܘܼܬܼ ܪܸ̈ܥܝܵܢܹܐ</l>
                <l n="72">ܘܐ̄ܢܵܐ ܐ̄ܢܵܐ ܕܡܸܠ̇ܟܹܿܬܼ ܕܢܸܗܘܘܿܢ ܥܲܒܼ̈ܕܹܿܐ ܒܢܲܝ̈ ܫܹܝܡ ܠܲܟܼܢܲܥ̄̇ܢ ܀</l>
                <l n="73">:ܚܲܟܿܝܼܡܵܐܝܼܬܼ ܒܲܪܟܹܿܬܼ ܘܠܵܛܹ̇ܬܼ ܠܲܬܼܪܹܝܢ ܓܲܒܿܝܼ̈ܢ</l>
                <l n="74">ܘܕܲܗܦ݂ܲܟ ܐܹܢܹܝܢ ܠܝܼܛܵܐ ܠܒܼܘܼܪ̈ܟܵܬܼܝ ܗܵܦܹ̇ܟ ܐ̄ܢܵܐ ܠܹܗ ܀</l>
                <l n="75">ܓܠܝܼ ܟܹܝܬܼ ܚܲܝܠܵܐ ܕܒܼܘܼܪ̈ܟܵܬܼܝ ܠܝܼܣܲܪ̈ܠܵܝܹܐ: </l>

                <pb ed="http://syriaca.org/bibl/1765" n="291"/>
                <l n="76">ܘܲܓܼܠܝܼ ܘܚܵܘܵܐ ܢܸܓܼܕܵܐ ܕܠܵܘ̈ܛܵܬܼܝ ܠܐܵܓܹܒܼܛܵܝܹ̈ܐ ܀</l>
                <l n="77">:ܙܸܠ ܐܵܘܒܸܿܠ ܠܗܘܿܢ ܣܒܲܪܬܼܵܐ ܛܵܒܼܬܼܵܐ ܠܲܒܼܢܲܝ̈ ܪ̈ܵܚܡܲܝ</l>
                <l n="78">ܘܥܲܗܸܕܼ ܐܸܢܘܿܢ ܥܲܠ ܫܘܼܘܕܵܝܹ̈ܐ ܕܐܸܫܬܵܘܕܿܝܼܬܼ ܠܹܗ ܀</l>
                <l n="79">:ܫܸܡ ܐܲܠܵܗܵܐ ܕܐܲܒܼܵܗܲܝ̈ܗܘܿܢ ܙܪܘܿܥ ܒܐܸܕܼܢܲܝ̈ܗܘܿܢ</l>
                <l n="80">ܘܗܵܐ ܡܸܬܿܬܿܥܝܼܪܝܼܢ ܠܩܵܠ ܟܘܼܘܵܢܵܐ ܕܲܚܪܘܼܪ̈ܲܝܗܘܿܢ ܀</l>
                <l n="81">:ܫܡ݂ܲܥ ܥܸܒܼܪܵܝܵܐ ܚܪܘܼܪܹ̈ܐ ܕܥܲܡܹܗ ܘܬܵܚܲܬ̤ ܢܲܦܫܹܗ</l>
                <l n="82">ܘܲܗܦܲܟ ܐܲܟܼܪܝܼ ܕܕܲܠܡܵܐ ܫܸܡܥܵܐ ܗ̄ܘ̣ ܕܠܵܐ ܣܘܼܥܪ̈ܵܢܹܐ ܀</l>
                <l n="83">:ܗܵܐ ܐܵܙܹ̇ܠ ܐ̄ܢܵܐ ܥܢ̣ܵܝܗܝ ܡܲܟܿܝܼܟܼܵܐ ܠܩܵܠܵܐ ܕܲܩܪ̣ܵܝܗܝ</l>
                <l n="84">ܘܲܡܣܲܒܲܪ ܐ̄ܢܵܐ ܠܝܼܣܲܪ̈ܵܠܵܝܹܐ ܣܒܲܪܬܼܵܐ ܕܲܫܡܵܟ ܀</l>
                <l n="85">:ܗܵܐ ܡܲܟܼܪܸܙ ܐ̄ܢܵܐ ܫܸܡ ܐܲܠܵܗܵܐ ܒܐܸܕܼܢܲܝ̈ ܥܲܡܵܐ</l>
                <l n="86">ܘܗܵܐ ܬܵܒܼ̇ܥܝܼܢ ܠܹܗ ܫܡܵܐ ܚܲܬܿܝܼܬܼܵܐ ܘܡ̇ܢܵܐ ܐܹܡܲܪ ܀</l>
                <l n="87">:ܫܸܡ ܐܲܠܵܗܹ̈ܐ ܕܠܵܐ ܡܸܢܝܵܢܵܐ ܐܝܼܬܼ ܒܲܒܼܪܝܼܬܼܵܐ</l>
                <l n="88">ܘܐܸܢ ܡ̇ܘܒܸܿܠ ܐ̄ܢܵܐ ܫܸܡ ܐܲܠܵܗܵܐ ܘܢܹܐܡܪܘܼܢ ܕܐܲܝܢܵܐ ܗ̄ܘ̣ ܀</l>
                <l n="89">:ܫܡܵܐ ܩܲܕܼܡ̇ܝܲܬܼ ܬܵܒܼܥ̇ܝܼܢ ܒܐܝܼܕܲܝ̈ ܘܟܸܢ ܣܘܼܥܪ̈ܵܢܹܐ</l>
                <l n="90">ܘܐܲܝܟܲܢ ܐܸܩܪܹܝܟ ܩܕܼܵܡ ܒܲܥܥܵܝܹ̈ܐ ܕܒܼܵܥܹ̇ܝܢ ܠܲܫܡܵܟ ܀</l>
                <l n="91">:ܚܙ̣ܵܝܗܝ ܒܵܪܘܿܝܵܐ ܕܣܲܓܿܝܼ ܬܵܒܲܥ̇ ܬܒܲܥܬܼܵܐ ܕܲܫܡܹܗ</l>
                <l n="92">ܘܲܓܼܠ̣ܵܐ ܘܚܵܘܝܹܗ ܫܸܡ ܐܝܼܬܼܘܼܬܼܵܐ ܕܲܕܠܵܐ ܫܘܼܪܵܝ ܀</l>
                <l n="93">:ܫܸܡ ܐܝܼܬܼܘܼܬܹܗ ܐܲܠܦܹܗ ܠܡܸܓܼܠܵܐ ܩܕܼܵܡ ܥܸܒܼܪ̈ܵܝܹܐ</l>
                <l n="94">ܕܐܝܼܬܼܵܘܗܝ ܕܠܵܐ ܫܘܼܪܵܝܵܐ ܘܠܵܐ ܫܘܼܠܵܡܵܐ ܀</l>
                <l n="95">:ܠܵܘ ܠܲܡ ܒܲܫܡܵܐ ܡܸܬܼܟܲܢܸܐ ܐ̄ܢܵܐ ܡ̣ܢ ܦܲܟܿܝܼܗܹ̈ܐ</l>
                <l n="96">ܐܸܠܵܐ ܒܚܲܝܠܵܐ ܘܲܒܼܣܘܼܥܪ݁ܵܢܹܐ ܕܥܵܒܼ̇ܘܿܕܼܘܼܬܼܵܐ ܀</l>
                <l n="97">:ܐܝܼܬܼܝܵܐ ܐܝܼܬܲܝ ܘܫܸܡ ܐܝܼܬܼܘܼܬܼܝ ܗ̄ܘ̣ ܕܠܵܐ ܡܸܬܿܕܲܪܟܵܐ</l>
                <l n="98">ܘܠܵܐ ܐ̄ܢܵܫ ܣܵܡ̣ ܠܝܼ ܫܡܵܐ ܢܘܼܟܼܪܵܝܵܐ ܠܒܲܪ ܡ̣ܢ ܕܐܝܼܬܲܝ ܀</l>
                <l n="99">:ܐܸܢܗܘ̤ ܕܲܫܡܵܐ ܕܡܲܟܼܪܸܙ ܡ̇ܪܘܼܬܼܝ ܒܵܥܹ̇ܝܬܿ ܕܬܹܐܠܲܦ</l>
                <l n="100">ܐܲܠܵܗ ܒܲܠܚܘܿܕܼ ܡܸܬܼܟܲܢܸܐ ܐ̄ܢܵܐ ܘܬܼܘܼܒܼ ܥܵܒܼܘܿܕܵܐ ܀</l>
                <l n="101">:ܐܵܗܝܼܵܗ ܕܹܝܢ ܐ̄ܫܵܪܵܗܝܼܵܗ ܫܸܡ ܐܝܼܬܼܘܼܬܼܝ ܗ̄ܘ̣</l>
                <l n="102">ܘܲܕܼܢܸܫܬܲܪܲܪ ܥܲܦ̣ܹܗ ܠܵܩܵܠܵܐ ܕܬܲܪܬܹܿܝܢ ܙܲܒܼܬܝܼ̈ܢ ܀</l>
                <l n="103">:ܫܡ݂ܲܥ ܒܲܪ ܥܲܡܪܲܡ ܫܸܡ ܐܝܼܬܼܘܼܬܼܵܐ ܕܐܝܼܬܹܝܗ̇ ܘܟܲܣܝܵܐ</l>
                <l n="104">ܘܲܪܢ̣ܵܐ ܕܐܲܝܟܲܢ ܡܗܲܝܡܸܢ ܥܲܡܵܐ ܠܡܸܕܹܿܡ ܕܲܟܼܣܸܐ ܀</l>
                <l n="105">:ܙܸܠ ܬܘܼܒܼ ܘܐܸܡܲܪ ܬܢ̣ܵܐ ܘܐܸܡ݂ܲܪ ܠܹܗ ܠܡܸܫܬܲܕܿܪܵܢܵܐ</l>
                <l n="106">ܕܐܲܠܵܗܵܐ ܐ̄ܢܵܐ ܕܐܲܒܼܵܗܲܝ̈ܟܿܘܿܢ ܕܐܲܒܼܪܵܡ ܘܐܝܼܣܚܵܩ ܀</l>
                <l n="107">:ܝܲܬܿܝܼܪ݁ܵܬܼܵܐ ܗ̤ܘܲܝ̈ ܠܹܗ ܠܦܹܐܩܵܐ ܗܵܠܹܝܢ ܕܲܫܡ݂ܲܥ</l>
                <l n="108">ܘܠܵܐ ܨܒܼܵܐ ܕܢܹܐܙܲܠ ܕܲܠܡܵܐ ܟܹܐܙܲܠ ܘܠܵܐ ܢܸܬܼܗܲܝܡܲܢ ܀ </l>

                <pb ed="http://syriaca.org/bibl/1765" n="292"/>
                <l n="109">:ܗܵܐ ܠܵܐ ܡܗܲܝܡܸܢ ܥܲܡܵܐ ܠܡܸܠܲܝ̈ ܦܲܢܝܼ ܦܹܐܩܵܐ</l>
                <l n="110">ܘܠܵܐ ܬܘܼܒܼ ܦܸܪܥܘܿܢ ܨܵܐܹ̇ܬܼ ܩܵܠܵܐ ܕܫܸܡ ܐܝܼܬܼܘܼܬܼܵܐ ܀</l>
                <l n="111">:ܚܙ̣ܵܝܗܝ ܒܵܪܘܿܝܵܐ ܕܥܸܠܠܹ̈ܐ ܒܵܥܹ̇ܐ ܠܲܡܪܲܟܵܒܼܘ</l>
                <l n="112">ܘܐܲܚܕܹܿܗ ܠܬܲܪܥܵܐ ܩܕܵܡ ܥܸܠ̈ܠܵܬܼܵܐ ܕܗܸܕܝܘܿܛܘܼܬܹܗ ܀</l>
                <l n="113">:ܚܙ̣ܵܐ ܐܸܬܼܟܲܪܗܲܬ̤ ܗܲܝܡܵܢܘܼܬܹܗ ܒܚܲܕܼ ܦܘܼܠܵܓܹ̈ܐ</l>
                <l n="114">ܘܣܵܡ̣ ܠܹܗ ܣܲܡܵܐ ܕܚܹܝܠ ܐܵܬܼ̈ܘܵܬܼܵܐ ܥܲܠ ܪܸܥܝܵܢܹܗ ܀</l>
                <l n="115">:ܡܵܢܵܘ̇ ܗܵܢܵܐ ܕܒܼܐܝܼܕܲܝ̈ܟ ܫܲܐܸܠ ܐܲܝܟ ܠܵܐ ܝܵ̇ܕܲܥ</l>
                <l n="116">ܘܐܸܡ݂ܲܪ ܚܘܼܛܪܵܐ ܗ̄ܘ̣ ܟܲܕܼ ܠܵܐ ܝܵ̇ܕܲܥ ܕܥܲܠ ܡ̇ܢ ܫܲܐ̣ܠܹܗ ܀</l>
                <l n="117">:ܫܲܐ̣ܠܹܗ ܕܢܵܘܕܹܿܐ ܕܡܸܕܸܿܡ ܐܝܼܬܼܵܘܗܝ ܚܘܼܛܪܵܐ ܕܒܼܐܝܼܕܹܗ</l>
                <l n="118">ܕܡ̇ܐ ܕܐܸܫܬܲܚܠܲܦ ܠܵܐ ܢܸܣܒܲܪ ܠܹܗ ܕܠܵܘ ܡܸܕܹܿܡ ܗ̄ܘ̣ ܀</l>
                <l n="119">:ܐܲܠܪܡܵܝܗܝ ܒܐܲܪܥܵܐ ܐܸܡ݂ܲܪ ܖܩܹܐܕܼܵܘܗܝ ܕܡ̇ܪܹܐ ܚܘܼܛܪܵܐ</l>
                <l n="120">ܘܲܫܕ̣ܵܝܗܝ ܒܐܲܪܥܵܐ ܘܲܗܘ̤ܵܐ ܚܸܘܝܵܐ ܘܫܲܪܝܼ ܪܵܦܹ̇ܬܼ ܀</l>
                <l n="121">:ܚܙ̣ܵܝܗܝ ܥܵܒܼܪܵܝܵܐ ܫܘܼܚܠܵܦ ܚܘܼܛܪܹܗ ܘܙܵܥ ܘܐܸܬܼܒܲܠܗܝܼ</l>
                <l n="122">ܘܲܕܼܚܸܠ ܡܸܢܹܗ ܕܕܲܠܡܵܐ ܢܲܟܹܿܝܘܗܝ ܘܢܵܘܦܘܿܢ ܚܲܝܵܘ̈ܗܝ ܀</l>
                <l n="123">:ܠܲܒܿܒܹܗ ܩܵܠܵܐ ܕܡܲܠܸܠ ܥܲܡܹܗ ܕܲܚܙ̣ܵܝܗܝ ܕܐܲܫܦܸܠ</l>
                <l n="124">ܕܢܹܐܚܘܿܕܼ ܚܸܘܝܵܐ ܐܲܝܟ ܕܠܚܘܼܛܪܵܐ ܘܠܵܐ ܢܸܣܬܲܪܲܕܼ ܀</l>
                <l n="125">:ܠܲܒܸܿܒܼ ܙܵܘܥܵܘ̈ܗܝ ܘܐܲܚܕܹܿܗ ܒܐܝܼܕܼܵܘ̈ܗܝ ܐܲܝܟ ܕܐܸܬܼܦܲܩܲܕܼ</l>
                <l n="126">ܘܲܗܦ݂ܲܟ ܚܸܘܝܵܐ ܘܲܗܘ̤ܵܐ ܚܘܼܛܪܵܐ ܐܲܝܟ ܕܐܝܼܬܼܵܘܗܝ ܗ̄ܘ̣ܵܐ ܀</l>
                <l n="127">:ܦܢ̣ܵܐ ܘܐܸܡ݂ܲܪ ܠܹܗ ܐܲܥܸܠ ܐܝܼܕܼܵܟ ܘܣܝܼܡܹܝܗ̇ ܒܥܘܼܒܵܟ</l>
                <l n="128">ܘܐܲܥܸܠ ܘܐܲܦܸܩ ܘܲܚܙ̣ܵܐ ܕܓܸܪܒܲܬ̤ ܒܲܕܼܡܘܼܬܼ ܬܲܠܓܵܐ ܀</l>
                <l n="129">:ܦܲܩܕܹܗ ܕܢܲܗܦܸܟ ܢܲܥܸܠ ܐܝܼܕܹܗ ܕܬܲܪܬܹܿܝܢ ܙܲܒܼܝܼ̈ܢ</l>
                <l n="130">ܘܐܲܥܸܠ ܘܐܲܦܸܩ ܘܗܸܦܟܲܬ̤ ܘܲܗܘ̤ܵܬܼ ܐܲܝܟ ܕܲܒܼܩܲܕܼܡ̇ܐ ܀</l>
                <l n="131">:ܒܚܘܼܛܪܹܗ ܘܒܼܐܝܼܕܹܗ ܐܲܠܦܹܗ ܚܲܝܠܵܗ ܕܣܵܥܲ݁ܪ ܒܐܝܼܕܼܵܘ̈ܗܝ</l>
                <l n="132">ܕܪܵܕܹܐ ܘܦܵܪܹܩ ܘܕܼܵܠܹ̇ܐ ܒܥܵܘ̣ܠܵܐ ܘܲܡܫܲܬܸܩ ܠܹܗ ܀</l>
                <l n="133">:ܒܚܘܼܛܪܵܐ ܚܵܘܝܹܗ ܢܸܓܼ̈ܕܹܿܐ ܩܫܲܝܵ̈ܐ ܕܥܲܠ ܡܸܨܪ̈ܵܝܹܐ</l>
                <l n="134">ܘܒܼܐܝܼܕܹܗ ܕܓܸܪܒܲܬ̤ ܣܲܢܝܘܼܬܼ ܥܵܘ̣ܠܵܐ ܕܲܒܼܢܲܝ̈ ܥܲܡܹܗ ܀</l>
                <l n="135">:ܕܟܹܝܢ ܗ̄ܘ̣ܵܘ ܟܲܕܼ ܥܲܠ̣ܘ ܡ̣ܢ ܚܲܢܦܘܼܬܼܵܐ ܓܼܪܒܼܵܐ ܕܲܬܼܪܹܝܢ</l>
                <l n="136">ܘܡ̣ܢ ܕܐܸܬܿܚܲܠܲܛܘ ܥܲܡ ܡܸܨܪ̈ܵܝܹܐ ܓܼܪܸܒܼܘ ܒܲܚܛܝܼܬܼܵܐ ܀</l>
                <l n="137">:ܒܝܲܕܼ ܡܲܦܲܩܬܵܐ ܕܡ̣ܢ ܓܵܘ ܡܸܨܪܹܝܢ ܡܸܬܿܕܲܟܹܿܝܢ ܗ̄ܘ̣ܵܘ</l>
                <l n="138">ܒܗܵܘ̇ ܐܸܣܟܹܿܡܵܐ ܕܓܸܪܒܲܬ̤ ܐܝܼܕܹܗ ܘܗܸܦܟܲܬ̤ ܕܸܟܲܝܲܬ̤ ܀</l>
                <l n="139">:ܒܲܕܼܡܘܼܬܼ ܚܘܼܛܪܵܐ ܫܲܬܿܝܼܩܝܼܢ ܗ̄ܘ̣ܵܘ ܐܵܦ ܡܸܨܪ̈ܵܝܹܐ</l>
                <l n="140">ܘܒܼܵܬܲܪ ܙܲܒܼܢܵܐ ܗܘ̤ܵܘ ܐܵܟܹܕܼܢܹ̈ܐ ܒܚܲܪܵܫܘܼܬܼܵܐ ܀</l>
                <l n="141">:ܡܸܛܠܵܬܼܗܘܿܢ ܫܲܚܠܸܦ ܚܘܼܛܪܵܐ ܘܲܗܘ̤ܵܐ ܚܸܘܝܵܐ</l>
                <l n="142">ܕܲܒܼܡܲܪܕܿܘܼܬܹܗ ܢܫܲܠܸܦ ܐܸܢܘܿܢ ܡ̣ܢ ܒܝܼ̈ܫܵܬܼܵܐ ܀ </l>

                <pb ed="http://syriaca.org/bibl/1765" n="293"/>
                <l n="143">:ܒܬܲܪܬܹܿܝܢ ܐܵܬܼ̈ܘܵܢ ܕܪܲܫ ܠܹܗ ܐܘܼܪܚܵܐ ܠܡܸܫܬܲܕܿܪܵܢܵܐ</l>
                <l n="144">ܟܲܕܼ ܛܵܒܼ ܓܼܠ̈ܝܵܢ ܗ̣̄ܘܲܝ̈ ܥܲܣ̈ܩܵܬܼܵܐ ܩܕܼܵܡ ܪܸܥܝܵܢܹܗ ܀</l>
                <l n="145">:ܒܹܝܬܼ ܦܘܼܠܵܓܼ̈ܐ ܩܵܡ̣ܘ ܚܘܼܫܵܒܼܵܘ̈ܗܝ ܥܲܠ ܡܹܐܙܲܠܬܹܿܗ</l>
                <l n="146">ܘܲܦܢ̣ܵܐ ܘܪܲܟܸܿܒܼ ܥܸܠܬܼܵܐ ܐ̄ܚܪܹܬܼܵܐ ܕܠܲܥܓܿܘܼܬܼ ܡܲܡܠܠܹܗ ܀</l>
                <l n="147">:ܐܲܟܿܣܹܗ ܩܵܠܵܐ ܕܡܲܢ̣ܘܼ ܕܲܥܒ݂ܲܕܼ ܦܘܼܡܵܐ ܠܐ̄ܢܵܫܵܐ</l>
                <l n="148">ܘܡܲܢ ܝܲܗ̣̄ܒܼ ܦܘܼܡ̇ܐ ܠܲܡܠܝܼܠܘܼܬܼܵܐ ܕܬܼܵܒܲ̇ܥ ܡܸܠܹ̈ܐ ܀</l>
                <l n="149">:ܐܵܪܵܐ ܚܘܼܛܪܵܐ ܕܲܗܘ̤ܵܐ ܚܸܘܝܵܬܐ ܠܵܐ ܡܲܠܸܦ ܠܵܟ</l>
                <l n="150">ܕܲܦܫܝܼܩ ܗ̄ܘ̣ ܠܝܼ ܕܲܒܼܠܲܥܓܿܘܼܬܼܵܟ ܬܲܟܼܪܸܙ ܪܲܒܿܘܼܬܼܝ ܀</l>
                <l n="151">:ܠܡܵܢ ܣܵܕܲܪ ܐܲܢ̄ܬܿ ܥܸܠܠܹ̈ܐ ܘܡܸܠܹ̈ܐ ܠܘܼܩܒܲܠ ܨܸܒܼܝܵܢܝ</l>
                <l n="152">ܕܗܵܐ ܐܸܢ ܨܵܒܹ̇ܝܬܼ ܘܐܸܢ ܠܵܐ ܨܵܒܹ̇ܝܬܿ ܡܹܐܙܲܠ ܐܵܙܲܠ̄ܬܿ ܀</l>
                <l n="153">:ܙܸܠ ܠܵܐ ܬܸܟܼܪܸܐ ܕܕܲܡ ܠܵܐ ܗܵܘ̈ܝܵܢ ܗܵܠܹܝܢ ܕܲܫܡ݂ܲܥܬܿ</l>
                <l n="154">ܡܬܼܘܿܚ ܚܘܼܫܵܒܲܝ̈ܟ ܠܘܵܬܼ ܫܘܼܠܵܡܵܐ ܘܲܚܙܝܼ ܕܟܹܐ̈ܢܵܢ ܀</l>
                <l n="155">:ܐ̄ܢܵܐ ܗܵܘܹ̇ܐ ܐ̄ܢܵܐ ܡܸܠܬܼܵܐ ܫܪܝܼܬܼܵܐ ܒܠܲܥܓܿܘܼܬܼ ܦܘܼܡ̇ܟ</l>
                <l n="156">ܘܲܡܬܲܪܓܸܿܡ ܐ̄ܢܵܐ ܥܲܠ ܡܸܨܪ̈ܵܝܹܐ ܘܥܲܠ ܥܵܒܼܪ̈ܵܝܵܐ ܀</l>
                <l n="157">:ܚܙ̣ܵܐ ܒܲܪ ܥܲܡܪܲܡ ܕܐܵܘܦܝܼ ܡܸܠܵܘ̈ܗܝ ܘܡܹܐܙܲܠ ܐܵܙܹ̇ܠ</l>
                <l n="158">ܘܲܕܼܒܲܪ ܥܲܡܹܗ ܐܲܢ̄ܬܿܬܹܗ ܘܲܒܼܢܵܘ̈ܗܝ ܕܢܹܐܙܲܠ ܘܲܢܦܘܼܫ ܀</l>
                <l n="159">:ܒܗܵܕܹܐ ܬܼܢܘܲܚ ܚܙ̣ܵܩ ܡ̣ܢ ܡܸܕܼܝܵܢ ܠܒܹܝܬܼ ܡܸܨܪ̈ܵܝܹܐ</l>
                <l n="160">ܕܐܸܢܗܘ̤ ܕܦܵܪܹܩ ܘܐܸܠܵܐ ܒܩܵܘܸܐ ܨܹܝܕ ܩܲܪ̈ܝܼܒܼܵܘܗܝ ܀</l>
                <l n="161">:ܒܵܕܹ̇ܩ ܠܸܒܵܐ ܚܙ̣ܵܝܗܝ ܕܐܸܬܼܪܲܥܲܡ ܠܡܸܬܿܛܲܫܵܝܘܼ</l>
                <l n="162">ܘܲܓܼܠ̣ܵܐ ܘܒܲܕܼܩܹܗ ܠܢܸܟܼܠܵܐ ܟܲܣܝܵܐ ܕܲܒܼܓܼܵܘ ܠܸܒܹܿܗ ܀</l>
                <l n="163">:ܒܐܸܣܟܹܿܝܡ ܚܸܡܬܼܵܐ ܦܓܲܥ ܒܹܗ ܒܐܘܼܪܚܵܐ ܒܡܸܬܼܦܲܠܓܼܵܢܵܐ</l>
                <l n="164">ܘܐܲܪܝܼܡ ܣܲܝܦܹܗ ܘܦܲܣܩܹܗ ܠܢܸܟܼܠܵܐ ܕܲܢܟܿܘܼܠܬܼܵܢܵܐ ܀</l>
                <l n="165">:ܣܲܝܦܵܐ ܐܲܒܼܪܸܩ ܠܘܼܩܒܲܠ ܚܲܝܵܘ̈ܗܝ ܐܲܝܟ ܕܲܠܩܸܛܠܵܐ</l>
                <l n="166">ܘܲܚܙܵܬ̤ ܐܲܢ̄ܬܿܬܹܗ ܘܢܸܣܒܲܬ̤ ܒܐܲܦܵܘ̈ܗܝ ܓܙܘܼܪܬܵܐ ܕܲܒܼܪܵܗ̇ ܀</l>
                <l n="167">:ܓܙܘܼܬܵܐ ܠܸܒܼܟܲܬ̤ ܒܲܕܼܡܘܼܬܼ ܣܲܟܿܪܵܐ ܩܕܼܵܡ ܦܘܼܩܕܵܢܵܐ</l>
                <l n="168">ܘܲܟܼܠܵܬ̤ ܣܲܝܦܵܐ ܡ̣ܢ ܫܵܘܬܵܦܵܗ̇ ܕܠܵܐ ܢܸܩܪܘܿܒܼ ܠܹܗ ܀</l>
                <l n="169">:ܚܲܬܼܢܵܐ ܕܲܕܼܡ̇ܐ ܐܸܡܪܲܬ̤ ܕܐܝܼܬܼ ܠܝܼ ܠܦܘܼܬܼ ܚܘܼܫܵܒܼܵܗ̇</l>
                <l n="170">ܘܲܐ̄ܚܝܵܢܬܵܐ ܐ̄ܢܵܐ ܕܗܲܝܡܵܢܘܼܬܼܵܐ ܕܒܹܝܬܼ ܐܲܒܼܪܵܗܵܡ ܀</l>
                <l n="171">:ܛܲܒܼܥܵܐ ܕܐܲܒܼܪܵܡ ܠܸܒܼܟܲܬ̤ ܒܐܝܼܕܼܵܗ̇ ܒܲܪ̄ܬܼ ܩܵܨܘܿܡܹ̈ܐ</l>
                <l n="172">ܕܕܲܡ ܚܵܙܹ̇ܐ ܠܵܗ̇ ܡܵܪܵܐ ܕܐܲܒܼܪܵܡ ܘܡܸܬܼܪܲܥܸܐ ܠܵܗ̇ ܀</l>
                <l n="173">:ܐܵܦ ܝܵ̇ܕܲܥ ܟܠ ܚܙ̣ܵܗ̇ ܕܐܸܬܼܓܵܘܣܲܬ̤ ܒܒܹܝܬܼ ܐܲܒܼܪܵܗܵܡ</l>
                <l n="174">ܘܲܢܣ݂ܲܒܼ ܒܐܲܦܹܝ̈ܗ̇ ܘܲܚܡ݂ܲܠ ܣܲܝܦܹܗ ܘܦܵܫ̣ ܡ̣ܢ ܩܸܛܠܵܐ ܀</l>
                <l n="175">:ܠܵܐ ܗ̄ܘ̣ܵܐ ܕܢܸܩܛܘܿܠ ܐܲܪܝܼܡ ܐܝܼܕܹܗ ܐܵܦܸܢ ܐܲܪܝܼܡ</l>
                <l n="176">ܐܸܠܵܐ ܕܢܸܓܼܠܸܐ ܢܸܟܼܠܵܐ ܕܪܲܟܸܿܒܼ ܡܘܼܫܹܐ ܒܠܸܒܹܿܗ ܀</l>
                <l n="177">:ܐܲܝܟ ܓܲܝܵܣܵܐ ܢܦ݂ܲܠ ܦܘܼܩܕܼܵܢܵܐ ܥܲܠ ܡܲܫܪܝܼܬܹܗ</l>
                <l n="178">ܘܐܲܥܕܲܝ ܡܸܢܹܗ ܕܒܼܵܪܬܹܿܗ ܘܫܲܕܿܪܹܗ ܥܲܪܛܸܠܵܐܝܼܬܼ ܀</l>
                <l n="179">ܚܘܼܛܪܵܐ ܒܲܠܚܘܿܕܼ ܝܲܗ̣̄ܒܝ ܠܹܗ ܠܪܵܥܝܵܐ ܕܢܹܐܚܘܿܕܼ ܒܐܝܼܕܹܗ: </l>

                <pb ed="http://syriaca.org/bibl/1765" n="294"/>
                <l n="180">ܕܲܢܚܵܘܸܐ ܒܹܗ ܚܹܝܠ ܐܵܬܼ̈ܘܵܬܼܵܐ ܕܥܲܡܵܐ ܘܥܲܡܡܹ̈ܐ ܀</l>
                <l n="181">:ܣܲܝܦܵܐ ܕܪܘܼܚܵܐ ܐܵܘܚܸܕܼ ܒܐܝܼܕܹܗ ܕܲܩܪܲܒܼܬܼܵܢܵܐ</l>
                <l n="182">ܕܢܹܐܙܲܠ ܢܲܩܪܸܒܼ ܥܲܡ ܚܲܪ̈ܵܫܹܐ ܠܒܼܝܼܫܲܝ̈ ܛܘܼܥܝܲܝ ܀</l>
                <l n="183">:ܐܲܝܟ ܓܼܠܘܵܝܵܐ ܥܲܠ̣ ܠܵܗ̇ ܠܡܸܨܪܹܝܢ ܕܲܢܦ݂ܲܩ ܡܸܢܵܗ̇</l>
                <l n="184">ܘܐܲܪܝܼܡ ܚܘܼܛܪܹܗ ܘܡܸܠܲܬܼ ܦܘܼܡܹܗ ܘܙܵܥܲܬ̤ ܡܸܢܹܗ ܀</l>
                <l n="185">:ܥܲܠ̣ ܘܐܸܫܬܲܥܝܼ ܠܲܒܼܢܲܝ̈ ܥܲܡܹܗ ܚܸܙܘܵܐ ܕܲܚܙܵܐ</l>
                <l n="186">ܘܢܵܚ̣ܘ ܟܲܕܼ ܠܵܐ ܢܵܚ̣ܘ ܒܲܕܼܠܵܐ ܗܲܝܡܸܢܘ ܫܲܪܝܼܪܵܐܝܼܬܼ ܀</l>
                <l n="187">:ܫܲܡ݂ܲܥ ܐܵܦ ܦܸܪܥܘܿܢ ܫܸܡ ܐܲܠܵܗܵܐ ܘܙܵܥ ܟܲܕܼ ܠܵܐ ܙܵܥ</l>
                <l n="188">ܒܲܕܼܣܵܒܲ݁ܪ ܗ̄ܘ̣ܵܐ ܕܠܲܝܬܿ ܐܲܠܵܗܵܐ ܕܚܵܣܹ̇ܢ ܗ̄ܘ̣ܵܐ ܠܹܗ ܀</l>
                <l n="189">:ܟܲܢܸܫ ܫܲܒܼܛܹ̈ܐ ܘܐܲܠܸܦ ܐܸܢܘܿܢ ܩܵܠ ܡܘܼܠܟܵܢܵܐ</l>
                <l n="190">ܘܥܲܠ̣ ܨܹܝܕܼ ܡܲܠܟܵܐ ܕܲܢܚܵܘܸܐ ܠܹܗ ܫܸܡ ܐܲܠܵܗܵܐ ܀</l>
                <l n="191">:ܡ̇ܪܝܵܐ ܕܥܲܠ ܟܠ ܫܲܕܲܪܲܢܝ ܨܹܐܕܲܝܟ ܒܐܝܼܙ ܓܲܕܿܘܼܬܼܵܐ</l>
                <l n="192">ܕܐܸܦܪܘܼܩ ܥܲܡܹܗ ܡ̣ܢ ܫܘܼܥܒܵܕܼܵܐ ܢܦܸܠܘܿܚ ܠܲܫܡܹܗ ܀</l>
                <l n="193">ܒܢܲܝ̈ܐ ܐܸܢܘܿܢ ܝܼܣܲܪ̈ܠܵܝܹܐ ܕܐܲܠܵܗܘܼܬܹܗ.</l>
                <l n="194">ܘܠܹܗ ܚܲܝܵܒܼܝܼܢ ܚܵܘܒܲܬܼ ܚܘܼܒܵܐ ܕܐܲܒܼܵܐ ܘܡ̇ܪܵܐ ܀</l>
                <l n="195">:ܗܘ̤ ܐܸܡ݂ܲܪ ܠܝܼ ܕܙܸܠ ܘܐܸܡܲܪ ܠܹܗ ܠܦܸܪܥܘܿܢ ܡܲܠܟܵܐ</l>
                <l n="196">ܫܲܕܲܪ ܠܝܼ ܒܹܪܝ ܒܘܼܟܼܪܵܐ ܕܝܸ̇ܠܕܹܿܬܼ ܒܲܗܒܼܵܕܼ̇ ܐܝܼ̈ܕܲܝ ܀</l>
                <l n="197">:ܒܹܪܝ ܒܘܼܟܼܪܵܐ ܐ̄ܡ݂ܲܪ ܡܘܼܫܹܐ ܒܘܼܟܼܪܵܐ ܕܪܘܼܚ ܓܸܠܝܵܢܹ̈ܐ</l>
                <l n="198">ܘܠܵܐ ܐܸܬܼܩܲܒܲܠ ܫܘܼܘܕܵܝ ܡܸܠܵܘ̈ܗܝ ܒܐܸܕܼܢܲܝ̈ ܦܸܪܥܘܿܢ ܀</l>
                <l n="199">:ܡܲܢ̣ܘܼ ܡ̇ܪܝܵܐ ܘܡܲܢ̣ܘܼ ܥܲܡܹܗ ܠܵܐ ܝܵ̇ܕܲܥ ܐ̄ܢܵܐ</l>
                <l n="200">ܘܠܵܐ ܠܝܼܣܪܵܝܼܠ ܡܨܸܐ ܦܵܪܹܩ ܐ̄ܢܵܫ ܡ̣ܢ ܥܲܒܼܕܿܘܼܬܼܵܐ ܀</l>
                <l n="201">:ܙܸܠ ܠܵܟ ܡܘܼܫܹܐ ܠܵܐ ܬܲܛܥܸܐ ܒܗܘܿܢ ܒܲܒܼܢܲܝ̈ ܥܲܡܵܟ</l>
                <l n="202">ܕܲܠܡܵܐ ܬܵܘܣܸܦ ܢܝܼܪܵܐ ܥܦܝܼܦܵܐ ܥܲܠ ܨܵܘܪ̈ܲܝܗܘܿܢ ܀</l>
                <l n="203">:ܙܸܠ ܠܵܟ ܦܹܐܩܵܐ ܣܲܓܿܝܼ ܠܲܓܼܠܸܓܼܬܿ ܩܕܼܵܡ ܣܹܘܦܲܣܛܵܐ</l>
                <l n="204">ܠܵܐ ܬܘܼܒܼ ܬܵܘܣܸܦ ܠܲܡܡܲܠܵܠܘܼ ܕܠܵܐ ܬܸܨܛܲܥܲܪ ܀</l>
                <l n="205">:ܠܵܐ ܙܵܥ ܡܘܼܫܹܐ ܡ̣ܢ ܠܘܼܚܵܡܹܗ ܕܐܵܓܹܒܼܛܵܝܵܐ</l>
                <l n="206">ܘܠܵܐ ܐܸܬܼܪܲܦܝܼ ܡ̣ܢ ܕܲܢܬܵܬܸܐ ܚܹܝܠ ܒܵܪܘܿܝܵܐ ܀</l>
                <l n="207">:ܦܢ̣ܵܐ ܘܐܸܡ݂ܲܪ ܠܹܗ ܒܲܪ ܐܲܒܼܪܵܗܵܡ ܠܒܲܪ ܚܵܡ ܥܲܒܼܕܵܐ</l>
                <l n="208">ܕܐܝܼܙ ܓܼܕܵܐ ܐ̄ܢܵܐ ܕܫܲܕܲܪܲܢܝ ܟܲܣܝܵܐ ܠܒܹܝܬܼ ܐܲܪ̈ܥܵܢܹܐ ܀</l>
                <l n="209">:ܣܲܩܪܵܐ ܕܲܫܡܹܗ ܝܲܗ̣̄ܒܼ ܠܝܼ ܕܐܲܝܬܸܿܐ ܠܲܒܲܢܲܝ̈ ܥܲܡܹܗ</l>
                <l n="210">ܩܪܝܼ ܘܐܸܣܬܲܟܲܠ ܘܲܚܙܝܼ ܕܫܲܪܝܼܪ ܡܸܕܸܿܡ ܕܐܸܡ̇ܪܹܬܼ ܀</l>
                <l n="211">:ܦܲܬܼܚܹܗ ܡܘܼܫܹܐ ܠܲܦܪܸܣܛܸܓܼܡܵܐ ܕܫܸܡ ܐܝܼܬܼܘܼܬܼܵܐ</l>
                <l n="212">ܘܫܲܪܝܼ ܗܵܓܹ̇ܐ ܒܚܘܼܩܵܐ ܩܲܕܼܿܡܵܐ ܕܫܘܼܚܠܵܦ ܚܘܼܛܪܵܐ ܀</l>
                <l n="213">:ܚܘܼܛܪܵܐ ܐܲܪܡܝܼ ܝܼܣܲܪܠܵܝܵܐ ܩܕܼܲܡ ܡܸܨܪܵܝܵܐ</l>
                <l n="214">ܘܲܗܘ̤ܵܐ ܚܸܘܝܵܐ ܠܵܘ ܒܐܸܣܟܹܿܡܵܐ ܐܸܠܵܐ ܒܩܘܼܫܬܵܐ ܀</l>
                <l n="215">:ܠܵܐ ܙܵܥ ܦܸܪܥܘܿܢ ܒܫܘܼܚܠܵܦ ܚܘܼܛܪܵܐ ܕܲܗܘ̤ܸܵܐ ܚܸܘܝܵܐ</l>
                <l n="216">ܕܲܡܥܲܝܼܕܼ ܗ̄ܘ̣ܵܐ ܒܦܲܢܛܵܣܝܼܵܐ ܕܚܲܪܵܫܘܼܬܼܵܐ ܀ </l>

                <pb ed="http://syriaca.org/bibl/1765" n="295"/>
                <l n="217">:ܣܵܒܲ݁ܪ ܗ̄ܘ̣ܵܐ ܓܹܝܪ ܕܐܲܝܟ ܚܲܪ݁ܵܫܹܐ ܡܲܛܥܸܐ ܒܛܘܼܥܝܲܝ</l>
                <l n="218">ܘܲܠܥܹܝܢ ܐ̄ܢܵܫܵܐ ܡܚܵܘܸܐ ܚܙܵܬܼܵܐ ܕܠܵܐ ܫܲܪܝܼܪܵܐ ܀</l>
                <l n="219">:ܩܪ̣ܵܐ ܚܪ̈ܵܫܹܿܐ ܕܢܹܐܬܼܘܿܢ ܢܲܛܥܘܿܢ ܒܐܸܣܟܹܿܡܲܝ̈ܗܘܿܢ</l>
                <l n="220">ܘܐܲܪܡܝܼܘ ܚܘܼܛܪܹ̈ܐ ܘܠܵܘ ܣܠܸܩ ܩܸܨܡ̇ܐ ܕܚܘܼܫܵܒܲܝ̈ܗܘܿܢ ܀</l>
                <l n="221">:ܥܒ݂ܲܕܼܘ ܐܵܦ ܗܸܢܘ̣ܿܢ ܒܲܕܼܡܘܼܬܼ ܡܘܼܫܹܐ ܠܵܘ ܒܲܫܪܵܪܵܐ</l>
                <l n="222">ܘܐܸܬܿܬܿܪܝܼܡ ܩܘܼܫܬܵܐ ܘܲܒܼܠܲܥ ܐܸܢܘܿܢ ܠܐܸܣܟܹܿܡܲܝ̈ܗܘܿܢ ܀</l>
                <l n="223">:ܚܸܘܝܵܐ ܕܩܘܼܫܬܵܐ ܒܲܠ̣ܥܹܗ ܠܙܹܐܦܵܐ ܘܲܛܠܸ݂ܩ ܘܐܵܘܦܝܼ</l>
                <l n="224">ܘܠܵܐ ܐܸܬܼܟܲܚܲܕܼܘ ܙܹܐܦܵܢܝܹ̈ܐ ܡ̣ܢ ܫܲܪܝܼܪܵܐ ܀</l>
                <l n="225">:ܣܲܒ݂ܲܪܘ ܚܲܪ̈ܵܫܹܐ ܕܲܒܼܚܲܪ̈ܫܲܝܗܘܿܢ ܡܲܛܥܸܐ ܡܘܼܫܹܐ</l>
                <l n="226">ܒܗܵܝ̇ ܕܲܪܕܸܐ ܗ̄ܘ̣ܵܐ ܒܐܘܼܡ̇ܢܘܼܬܼܗܘܿܢ ܡ̣ܢ ܛܲܠܝܘܼܬܹܗ ܀</l>
                <l n="227">:ܩܲܫܝܼܘ ܠܸܒܿܗܘܿܢ ܩܲܫ̈ܝܲܝ ܠܸܒܵܐ ܘܠܵܘ ܨܵܬܘܼ ܡܸܠܵܘ̈ܗܝ</l>
                <l n="228">ܘܲܗܦ݂ܲܟ ܐܲܝܬܿܝܼ ܣܲܩܪܵܐ ܐ̄ܚܪܹܢܵܐ ܕܢܸܓܼܕܵܐ ܐ̄ܚܪܹܢܵܐ ܀</l>
                <l n="229">:ܐܲܪܝܼܡ ܐܝܼܕܹܗ ܒܫܸܡ ܒܵܪܘܿܝܵܐ ܘܲܡ̣ܚܵܐ ܠܢܲܗܪܵܐ</l>
                <l n="230">ܘܲܗܘ̤ܵܘ ܡܲܝ̈ܵܐ ܚܠܲܚ̈ܵܐ ܕܢܲܗܪܵܐ ܕܡ̇ܐ ܡܲܪܝܼܪܵܐ ܀</l>
                <l n="231">:ܩܲܫܝܘܼܬܼ ܢܸܓܼܕܵܐ ܗܲܦܟܲܬ̤ ܐܸܬܘܿܢ ܠܡܲܝܵ̈ܐ ܠܲܕܼܡ̇ܐ</l>
                <l n="232">ܕܢܹܐܠܲܦ ܦܸܪܥܘܿܢ ܕܡܸܛܠܵܬܹܗ ܒܠܲܥܘ̣ ܫܲܬܿܝܼܩܹ̈ܐ ܀</l>
                <l n="233">:ܐܘܿܢ ܒܵܪܘܿܝܵܐ ܕܩܲܕܿܝܼܩ ܕܝܼܢܹܗ ܠܲܥ̇ܒܼܵܕܼ ܐܝܼܕܼܵܘ̈ܗܝ</l>
                <l n="234">ܠܡܵܢ ܪܵܕܹܐ ܐܲܢ̄ܬܿ ܠܲܕܼܠܵܐ ܐܲܣܟܸܿܠܘ ܚܠܵܦ ܚܲܝܵܒܹ̈ܐ ܀</l>
                <l n="235">:ܦܸܪܥܘܿܢ ܚܲܝܵܒܼ ܢܸܓܼܕܵܐ ܥܦܝܼܦܵܐ ܕܠܵܐ ܨܵܬܼ ܡܸܠܲܝ̈ܟ</l>
                <l n="236">ܘܠܵܘ ܫܲܬܿܝܼܩܹ̈ܐ ܕܠܵܐ ܡܦܵܣܝܼܢ ܒܵܟ ܐܵܦܠܵܐ ܡ̇ܢ ܐܲܢ̄ܬܿ ܀</l>
                <l n="237">:ܐܲܪܝܼܡ ܫܲܒܼܛܵܟ ܘܲܡܚܝܼ ܠܕܼܐܣܟܸܿܠ ܚܠܵܦ ܣܲܟܼܠܘܼܬܹܗ</l>
                <l n="238">ܕܠܵܐ ܬܘܼܒܼ ܢܲܣܟܸܿܠ ܘܲܢܒܲܙܲܚ ܒܵܟ ܡܲܪܵܚܵܐܝܼܬܼ ܀</l>
                <l n="239">:ܐܘܿ ܪܸܥܝܵܢܵܐ ܠܵܐ ܬܸܬܼܥܲܕܲܠ ܡܲܪܵܚܵܐܝܼܬܼ</l>
                <l n="240">ܒܗܵܝ̇ ܝܼܕܲܥܥܬܼܵܐ ܕܟܹܐܝܢ ܒܘܼܚܪܵܢܵܗ̇ ܨܹܝܕܼ ܬܘܼܩܵܢܵܗ̇ ܀</l>
                <l n="241">:ܫܲܦܝܼܪ ܪܵܕܹܐ ܠܲܕܼܠܵܐ ܩܵܠܵܐ ܚܠܵܦ ܡܲܠܵܠܹ̈ܐ</l>
                <l n="242">ܕܢܵܘܕܲܥ ܐܸܢܘܿܢ ܪܲܒܿܘܼܬܼ ܚܘܼܒܹܿܗ ܕܲܠܘܵܬܼ ܐ̄ܢܵܫܵܐ ܀</l>
                <l n="243">:ܗܵܕܹܐ ܐܸܡ݂ܲܪ ܕܐܸܝܵܐ ܩܲܫܝܼܬܼ ܠܸܒܹܿܗ ܕܦܸܪܥܘܿܢ</l>
                <l n="244">ܠܵܐ ܗ̄ܘ̣ܵܐ ܕܩܲܫܝܼ ܐܸܠܵܐ ܕܛܲܥܢܹܗ ܒܡܲܓܿܪܲܬܼ ܪܘܼܚܹܗ ܀</l>
                <l n="245">:ܡܨܸܐ ܗ̄ܘ̣ܵܐ ܕܢܸܪܕܹܿܝܘܗܝ ܘܢܵܘܦܘܿܢ ܚܲܝܵܘ̈ܗܝ ܒܲܚܕܼܵܐ ܫܵܥܵܐ</l>
                <l n="246">ܐܸܠܵܐ ܗܵܕܹܐ ܠܵܐ ܦܲܐܝܵܐ ܗ̄ܘ̣ܵܬܼ ܠܒܲܣܝܼܡܘܼܬܹܗ ܀</l>
                <l n="247">:ܒܲܣܝܼܡܵܐܝܼܬܼ ܛܲܥ̣ܢܹܗ ܠܥܲܛܠܵܐ ܕܠܵܐ ܒܘܼܝܵܢܵܐ</l>
                <l n="248">ܥܕܲܡ̇ܐ ܕܗܘ̤ ܠܹܗ ܛܲܒܲܥ ܢܲܦܫܹܗ ܒܗܵܘܬܼܵܐ ܕܥܵܘ̣ܠܵܐ ܀</l>
                <l n="249">:ܠܢܲܗܪܵܐ ܢܦܲܩ̣ ܗ̄ܘ̣ܵܐ ܥܛܸܠ ܪܸܝܵܢܵܐ ܕܲܢܕܲܒܲܚ ܗ̄ܘ̣ܵܐ</l>
                <l n="250">ܘܐܲܪܥܹܗ ܡܘܼܫܹܐ ܘܚܵܘܝܹܗ ܢܸܓܼܕܵܐ ܕܲܥܬܼܝܼܕܼ ܕܢܸܒܼܠܲܥ ܀</l>
                <l n="251">:ܩܕܼܵܡ ܕܲܢܢܲܓܸܿܕܼ ܓܠ̣ܵܐ ܥܲܠ ܢܸܓܼܕܵܘ̈ܗܝ ܓܲܙܵܐ ܕܢܸܓܼ̈ܕܹܿܐ</l>
                <l n="252">ܕܢܲܠܸܦ ܐܸܢܘܿܢ ܠܡܸܬܼܢܲܓܿܕܼܵܢܹ̈ܐ ܕܡܸܢܹܗ ܒܵܠܿܥܝܼܢ܀ </l>

                <pb ed="http://syriaca.org/bibl/1765" n="296"/>
                <l n="253">:ܐܲܪܝܼܡ ܐܝܼܕܹܗ ܘܲܡܼܚܵܗܿ ܠܐܲܪܥܵܐ ܘܲܡܠܵܬ̤ ܩܲܡܨܵܐ</l>
                <l n="254">ܘܲܢܦܲܩ ܐܘܼܪ̈ܕܥܹܐ ܕܠܵܐ ܡܸܢܝܵܢܵܐ ܘܟܲܣܝܼ ܐܲܦܹ̈ܝܗ̇ ܀</l>
                <l n="255">:ܚܙ̣ܵܐ ܡܲܪܵܚܵܐ ܘܐܲܓܲܡܸܕܼ ܘܲܩܪ̣ܵܐ ܠܲܕܼܠܵܐ ܐܲܠܵܗ</l>
                <l n="256">ܘܲܥܒ݂ܲܕܼܘ ܐܘܼܪ̈ܕܿܥܹܐ ܟܲܕܵܒܼܵܝܼܬܼ ܟܲܕܼ ܠܲܝܬܿ ܐܸܢܹܝܢ ܀</l>
                <l n="257">:ܕܡܘܼܫܹܐ ܒܩܘܼܫܬܵܐ ܫܲܪܝܼܪ݁ܵܢ ܗ̣̄ܘܲܝ̈ ܒܲܕܼܡܘܼܬܼ ܓܘܼܫܡܵܐ</l>
                <l n="258">ܘܲܕܚܲܪ̈ܵܫܹܐ ܐܲܝܟ ܛܸܠܵܠܵܐ ܕܠܲܝܬܵܘܗܝ ܡܸܕܹܿܡ ܀</l>
                <l n="259">:ܣܸܪܝܲܬ̤ ܐܲܪܥܵܐ ܕܐܵܓܹܒܼܛܵܝܹ̈ܐ ܒܐܘܼܪ̈ܕܿܥܵܘܗܝ ܕܡܘܼܫܹܐ</l>
                <l n="260">ܘܚܲܫ̣ ܡܵܪܘܿܕܼܵܐ ܘܲܒܼܥ̣ܵܐ ܘܐܲܦܝܼܣ ܠܵܘ ܒܲܫܪܵܪܵܐ ܀</l>
                <l n="261">:ܫܐܲܠ ܠܵܟ ܙܲܒܼܢܵܐ ܥܢܵܝ̣ܗܝ ܡܲܟܿܝܼܟܼܵܐ ܠܲܚܬܼܝܼܪ ܢܲܦܫܵܐ</l>
                <l n="262">ܘܐܸܡ݂ܲܪ ܕܲܡܚܵܪ ܘܨܲܠܝܼ ܟܹܐܢܵܐ ܘܲܛܠܸ݂ܩ ܐܘܼܪ̈ܕܿܥܹܐ ܀</l>
                <l n="263">:ܗ̣ܦܲܟ ܡܵܪܘܿܕܼܵܐ ܘܲܥܛ̣ܵܐ ܠܸܒܹܿܗ ܡ̣ܢ ܬܘܼܪܵܨܵܐ</l>
                <l n="264">ܘܲܗܦ݂ܲܟ ܡܘܼܫܹܐ ܘܚܵܘܝܹܗ ܢܸܓܼܕܼܵܐ ܕܲܡܠܸܐ ܩܲܠܡܵܐ ܀</l>
                <l n="265">:ܓܠ̣ܵܐ ܠܹܗ ܠܘܼܩܕܲܡ ܕܗܵܐ ܥܵܒܼ̇ܕܼ ܐ̄ܢܵܐ ܘܐܲܟܸܿܢ ܣܲܥ̣ܵܪܵܗ̇</l>
                <l n="266">ܕܢܸܗܘܸܐ ܝܵ̇ܕܲܥ ܕܠܵܘ ܛܘܼܥܝܲܝ ܗ̄ܝܼ ܐܸܠܵܐ ܫܪܵܪܵܐ ܀</l>
                <l n="267">:ܒܚܘܼܛܪܵܐ ܚܲܪܫܵܐ ܒܸܠܥܲܬ̤ ܐܲܪܥܵܐ ܡ̣ܢ ܡܲܠܵܠܵܐ</l>
                <l n="268">ܘܦܸܪܚܲܬ̤ ܩܲܠܡܵܐ ܒܲܒܼܢܲܝ̈ܢܵܫܵܐ ܘܲܒܼܚܲܝ̈ܘܵܬܼܵܐ ܀</l>
                <l n="269">:ܒܓܼܘܼܫܡܹ̈ܐ ܣܸܒܼܟܲܬ̤ ܩܲܠܡܵܐ ܕܲܥܒ݂ܲܕܼ ܝܼܣܲܪܠܵܝܵܐ</l>
                <l n="270">ܥܕܲܡܵܐ ܕܐܲܝܠܸܠܘ ܐܵܦ ܡܸܨܪ̈ܵܝܹܐ ܡ̣ܢ ܒܲܫܝܘܼܬܼܵܗ̇ ܀</l>
                <l n="271">:ܢܸܓܼܕܵܐ ܩܲܫܝܵܐ ܒܠܲܥ̣ ܡܸܨܪܵܝܵܐ ܡ̣ܢ ܥܸܒܼܪܵܝܵܐ</l>
                <l n="272">ܘܚܵܒܼ݂ܘ ܚܲܪ݁ܫܹܐ ܘܲܙܩܲܦ̣ܘ ܨܸܒܼܥܵܐ ܩܕܼܵܡ ܐܲܠܵܗܵܐ ܀</l>
                <l n="273">:ܨܸܒܼܥܵܐ ܗ̄ܝܼ ܗܵܕܹܐ ܕܐܵܠܵܗ ܟܠܵܐ ܠܦܸܪܥܘܿܢ ܐܸܡ݂ܲܪܘ</l>
                <l n="274">ܘܠܵܐ ܨܵܬܼ ܐܸܢܘܿܢ ܝܲܩܝܼܪ ܠܸܒܵܐ ܠܲܒܼܢܲܝ̈ ܛܘܼܥܝܲܝ ܀</l>
                <l n="275">:ܗܦ݂ܲܟ ܒܵܪܘܿܝܵܐ ܘܫܲܕܲܪ ܨܹܐܕܼܵܘܗܝ ܕܚܲܡܸܫ ܙܲܒܼܢܝܼ̈ܢ</l>
                <l n="276">ܕܫܲܕܲܪ ܠܝܼ ܥܲܡܝ ܘܐܸܠܵܐ ܩܲܒܸܿܠ ܢܸܓܼܕܵܐ ܐ̄ܚܪܹܢܵܐ ܀</l>
                <l n="277">:ܗܵܐ ܡܫܲܕܲܪ ܐ̄ܢܵܐ ܥܠܲܝܟ ܥܲܪܘܼܒܼܵܐ ܕܟܼܠ ܓܸܢܣܵܢܝܼ̈ܢ</l>
                <l n="278">ܕܲܚܠܝܼܛ ܘܲܒܼܠܝܼܠ ܘܲܡܚܲܒܸܿܠ ܟܠ ܕܠܵܐ ܚܵܘܣܵܢܵܐ ܀</l>
                <l n="279">:ܘܲܕܼܫܲܪܝܼܪܵܐ ܕܡܸܠܲܬܼܝ ܪܵܗܛܵܐ ܩܕܼܵܡ ܡܹܐܬܼܝܼܬܹܗ</l>
                <l n="280">ܗܵܐ ܦܵܪܹ̇ܫ ܐ̄ܢܵܐ ܒܹܝܬܼ ܥܲܡܝ ܠܥܲܡܵܟ ܕܠܵܐ ܢܸܩܪܘܿܒܼ ܠܹܗ ܀</l>
                <l n="281">:ܗܵܐ ܡܲܩܢܸܐ ܐ̄ܢܵܐ ܛܲܟܼܣܵܐ ܪܲܒܵܐ ܠܲܒܼܠܝܼܠܘܼܬܹܗ</l>
                <l n="282">ܘܟܲܕܼ ܠܵܐ ܦܵܪܹܫ ܗܵܘܹ̇ܐ ܦܵܪܹܫ ܝܲܬܿܝܼܪ ܡܸܢܵܟ ܀</l>
                <l n="283">:ܡܢܲܩ݂ ܥܲܪܘܼܒܼܵܐ ܘܟܲܣܝܼ ܐܲܦܹ̈ܝܗ̇ ܕܟܼܠܵܗ̇ ܐܲܪܥܵܐ</l>
                <l n="284">ܘܚܲܒܸܿܠ ܐܲܟܲܚ̄ܕܼ ܙܲܪ̈ܥܹܐ ܘܦܹܐܪܹ̈ ܕܟܼܠ ܐܝܼܠܵܢܝܼ̈ܢ ܀</l>
                <l n="285">:ܚܲܫ̣ ܡܵܪܘܿܕܼܵܐ ܒܲܡܠܸܐ ܙܲܒܼܢܵܐ ܟܲܕܼ ܡܸܬܼܩܲܫܸܐ</l>
                <l n="286">ܘܲܩܪ̣ܵܐ ܠܡܘܼܫܹܐ ܕܢܸܟܼܠܸܐ ܐܝܼܕܹܗ ܡ̣ܢ ܕܲܠܡܸܡܚܵܐ ܀</l>
                <l n="287">:ܟܠܝܼ ܢܸܓܼܕܲܝ̈ܟ ܒܲܪ ܥܸܒܼܪܵܝܹܐ ܣܲܓܿܝܼ ܪܕܲܝܬܵܢܝ</l>
                <l n="288">ܐ̄ܢܵܐ ܝܵܗܹ̇ܒܼܢܵܐ ܥܲܡܵܐ ܕܲܒܼܥ݂ܲܝܬܿ ܕܢܹܐܙܲܠ ܥܲܟܵܟ ܀</l>
                <l n="289">ܐܲܪܝܼܡ ܡܘܼܫܹܐ ܫܲܒܼܛܵܐ ܕܢܸܓܼܕܵܐ ܡ̣ܢ ܡܲܪܵܚܵܐ: </l>

                <pb ed="http://syriaca.org/bibl/1765" n="297"/>
                <l n="290">ܘܲܗܦ݂ܲܟ ܕܿܓܸܿܠ ܘܠܵܐ ܝܲܗ̣̄ܒܼ ܥܲܡܵܐ ܐܲܝܟ ܕܐܸܫܬܵܘܕܲܝܼ ܀</l>
                <l n="291">:ܘܐܸܡ݂ܲܪ ܡ̇ܪܝܵܐ ܠܡܘܼܫܹܐ ܥܲܒܼܕܹܿܗ ܦܬܲܚ ܒܹܝܬܼ ܐܲܪ݁ܟܹܿܐ</l>
                <l n="292">ܘܐܲܦܸܩ ܢܸܓܼ̈ܕܹܿܐ ܥܲܠ ܡܲܪ݁ܲܚܹܐ ܕܫܵܛ̣ܘ ܠܘܼܚܵܡܵܝ̈ ܀</l>
                <l n="293">:ܡ̇ܘܬܵܐ ܪܗܝܼܒܼܵܐ ܢܦܲܩ̣ ܥܲܡ ܡܸܠܬܹܗ ܕܒܲܪ ܥܸܒܼܪ̈ܵܝܹܐ</l>
                <l n="294">ܘܣܵܦܲܬ̤ ܒܥܝܼܪ݁ܵܐ ܟܠܵܗ̇ ܡܸܢܫܹܠܝ ܕܐܲܪܲܥ ܡܸܨܪܹܝܢ ܀</l>
                <l n="295">:ܡܝܼܬܼ ܚܲܝ̈ܘܵܬܼܵܐ ܘܠܵܐ ܡܝܼܬܼ ܥܵܘ̣ܠܹܗ ܥܵܘ̣ܠܵܐ</l>
                <l n="296">ܘܲܚܙ̣ܵܐ ܡ̇ܪܝܵܐ ܘܐܲܪܝܼܡ ܐܝܼܕܹܗ ܒܝܲܕܼ ܒܲܪ ܒܲܝܬܹܿܗ ܀</l>
                <l n="297">:ܒܫܘܼܚܢܵܐ ܒܝܼܫܵܐ ܦܲܩܕܹܿܗ ܕܢܸܡܚܹܝܘܗܝ ܠܲܩܫܹܐ ܩܕܼܵܠܵܐ</l>
                <l n="298">ܕܲܒܼܝܲܕܼ ܦܲܓܼܪܹܗ ܢܡܲܟܸܿܟ ܢܲܦܫܹܗ ܡ̣ܢ ܪܵܡܘܼܬܼܵܐ ܀</l>
                <l n="299">:ܩܸܛܡܵܐ ܕܵܪܹܐ ܠܐܲܦܲܝ̈ ܪܵܘܡ̇ܐ ܐܲܪܥܵܢܵܝܵܐ</l>
                <l n="300">:ܘܕܲܠܚܹܗ ܠܐܵܐܲܪ ܘܲܢܦܲܩ̣ܘ ܫܘܼܚܢܹ̈ܐ ܒܲܒܼܢܲܝ̈ܢܵܫܵܐ</l>
                <l n="301">:ܒܫܘܼܚܢܵܐ ܕܢܘܼܦܚܹ̈ܐ ܢܦܲܠ̣ܘ ܡܲܪ݁ܚܹܐ ܠܒܼܝܼܫܲܝ̈ ܚܘܼܬܼܪܵܐ</l>
                <l n="302">ܘܠܵܐ ܨܒܼܵܘ ܫܲܠܚ̣ܘܼܗܝ ܠܫܘܼܚܢܵܐ ܒܝܼܫܵܐ ܕܪ̈ܥܝܵܢܲܝܗܘܿܢ ܀</l>
                <l n="303">:ܒܢܸܓ̈ܕܹܿܐ ܩ̈ܫܲܝܵܐ ܒܠܲܥ̣ܘ ܘܐܸܬܼܒܲܣܒܲܣܘ ܗܲܕܵܡܲܝ̈ܗܘܿܢ</l>
                <l n="304">ܘܥܲܕܼ ܩܲܝܵܡܵܐ ܡܚܘܿܬܼܵܐ ܕܢܘܼܦܚܹ̈ ܥܩܲܒܼܬܼܵܗ̇ ܐ̄ܚܪܹܬܵܐ ܀</l>
                <l n="305">:ܠܦܘܼܬܼ ܟܘܼܪܗܵܢܗܘܿܢ ܛܲܝܸܒܼ ܐܘܼܟܼܠܵܐ ܟܘܵܝܹ̈ܐ ܩ̈ܫܲܝܵܐ</l>
                <l n="306">ܕܢܸܓܼܙܘܼܪ ܡܸܢܗܘܿܢ ܟܹܐܒܼܵܐ ܕܥܵܘ̣ܠܵܐ ܕܒܲܣܒܸܿܣ ܐܸܢܘܿܢ ܀</l>
                <l n="307">:ܪܡܲܙ ܠܹܗ ܠܐܵܐܲܪ ܠܐ ܒܐܝܼ̈ܕܲܝ ܡܘܼܫܹܐ ܕܢܲܡܛܲܪ ܒܲܪܕܼܵܐ</l>
                <l n="308">ܘܥܲܡܵܗ̇ ܕܡܸܠܬܼܵܐ ܗܘ̤ܵܐ ܣܘܼܪ̈ܵܢܵܐ ܕܠܵܐ ܫܘܼܘܚܵܪܵܐ ܀</l>
                <l n="309">:ܬܠ̣ܵܐ ܝܲܡܝܼܢܹܗ ܥܲܦܪܵܢܵܝܵܐ ܠܐܲܦܲܝ̈ ܪܵܘܡ̇ܐ</l>
                <l n="310">ܘܲܢܚܸܬܼ ܒܲܪܕܼܵܐ ܕܲܚܠܝܼܛܵܐ ܒܹܗ ܢܘܼܪܵܐ ܕܪܘܼܓܼܙܵܐ ܀</l>
                <l n="311">:ܒܲܪܕܼܵܐ ܘܢܘܼܪܵܐ ܚܠܲܛ̣ܘ ܒܲܚܕܵܕܹ̈ܐ ܬܪܹܝܢ ܕܲܠܩܘܼܒܼܠܹ̈ܐ</l>
                <l n="312">ܘܲܢܚܸܬܼܘ ܘܐܲܩܪܸܒܼܘ ܥܲܡ ܥܵܘܵܠܹ̈ܐ ܚܠܵܦ ܒܵܪܘܿܝܵܐ ܀</l>
                <l n="313">:ܩܪ̈ܵܒܹܐ ܩ̈ܫܲܝܵܐ ܥܒ݂ܲܕܼܘ ܫܲܬܿܝܼܩܹ̈ܐ ܥܲܡ ܥܵܘܵܠܹ̈ܐ</l>
                <l n="314">ܘܲܬܼܒܲܥ̣ܘ ܡܸܢܗܘܿܢ ܥܝܵܪܬܵܐ ܘܨܲܥܪܵܐ ܕܫܸܡ ܐܲܠܵܗܵܐ ܀</l>
                <l n="315">:ܐܹܝܘ ܬܲܟܼܬܿܘܼܫܵܐ ܕܲܡܫܲܓܼܢܲܝ ܗ̄ܘ̣ܵܐ ܡ̣ܢ ܬܲܟܼܬܿܘܼܫܹ̈ܐ</l>
                <l n="316">ܕܲܒܼܥܸܠܕܲܒܵܒܹ̈ܐ ܪܚܸܡ̣ܘ ܫܲܘܝܘܼܬܼܵܐ ܡܸܛܠܵܬܹܗ ܀</l>
                <l n="317">:ܡܲܢ̣ܘܼ ܡ̣̤ ܡܬܼܘܿܡ ܚܙ̣ܵܐ ܠܐܸܣܛܘܼܟܼܣܹ̈ܐ ܬܪܹܝܢ ܕܲܠܩܘܼܠܹ̈ܐ</l>
                <l n="318">ܕܟܲܕܼ ܢܘܼܟܼܪܵܝܝܼܢ ܪܚܸܡ̣ܘ ܫܲܘܝܘܼܬܼܵܐ ܕܠܵܐ ܒܲܥܝܵܕܼܵܐ ܀</l>
                <l n="319">:ܡܲܢ ܐܸܫܬܿܠܲܛ̣ ܥܲܠ ܒܸܪ݁ܝܵܬܼܵܐ ܐܲܝܟ ܒܲܪ ܥܲܡܪܲܡ</l>
                <l n="320">ܕܲܥܨ̣ܵܐ ܟܝܵܢܹ̈ܐ ܘܫܲܥܒܸܿܕܼ ܐܸܢܘܿܢ ܒܡܸܠܲܬܼ ܦܘܼܡܹܗ ܀</l>
                <l n="321">:ܗܵܪܟܵܐ ܫܸܠܡܲܬ̤ ܗܵܝ̇ ܕܐܸܡ݂ܲܪ ܠܹܗ ܕܐܲܠܵܗ ܬܸܗܘܸܐ</l>
                <l n="322">ܘܐܲܝܟ ܐܲܠܵܗܵܐ ܦܩ݂ܲܕܼ ܠܲܟܼܝܵܢܹ̈ܐ ܘܨܵܬܼܘ ܦܘܼܩܕܵܢܹܗ ܀</l>
                <l n="323">:ܚܲܪ̈ܫܹܐ ܫܲܡ̣ܥܘܼܗܝ ܘܠܵܐ ܐܸܬܼܥܲܣܲܩܘ ܠܡܸܓܼܡܲܪ ܡܸܠܵܘ̈ܗܝ</l>
                <l n="324">ܘܩܲܢܝܲܝ̈ ܡܸܠܬܼܵܐ ܡ̣ܪܲܕܼܘ ܒܲܫܩܝܼܦܵܐ ܕܚܸܪܚܵܘܼܬܼܵܐ ܀ </l>

                <pb ed="http://syriaca.org/bibl/1765" n="298"/>
                <l n="325">:ܠܡܵܪܘܿܕܼܘܼܬܼܗܘܿܢ ܫܲܚܠܸܦ ܢܸܓܼ̈ܕܹܿܐ ܕܟܼܠ ܐܸܣܟܹܿܡܝܼ̈ܢ</l>
                <l n="326">ܘܲܣܕ݂ܲܪ ܐܸܢܘܿܢ ܚܲܕܼ ܒܵܬܲܪ ܚܲܕܼ ܩܲܠܝܼܠܵܐܝܼܬܼ ܀</l>
                <l n="327">:ܒܵܬܲܪ ܒܲܪܕܼܵܐ ܐܲܝܬܿܝܼ ܩܲܡܨܵܐ ܕܬܲܩܝܼܦ ܘܲܩܫܸܐ</l>
                <l n="328">ܘܟܲܣܝܵܗ̇ ܠܐܲܪܥܵܐ ܐܵܝܟ ܕܲܒܼܢܲܚܬܵܐ ܘܠܵܐ ܐܸܬܼܚܲܙܝܲܬ̤ ܀</l>
                <l n="329">:ܬܲܩܝܼܦ ܗ̄ܘ̣ܵܐ ܛܵܒܼ ܗ̄ܘ̣ܵܐ ܐ̄ܟܼܘܵܬܹܗ ܘܠܵܐ ܬܘܼܒܼ ܗܵܘܹ̈ܐ</l>
                <l n="330">ܘܲܕܼܠܵܐ ܚܵܘܣܵܢ ܚܲܒܸܿܠ ܘܐܵܘܒܸܿܕܼ ܦܹܐܪܹ̈ܐ ܘܙܲܪ̈ܥܹܐ ܀</l>
                <l n="331">:ܚܵܪܒܲܬ̤ ܘܲܨܕܼܵܬܬ̤ ܐܲܪܥܵܐ ܕܡܸܨܪܹܝܢ ܡ̣ܢ ܟܠ ܛܵܒܼ̈ܢ</l>
                <l n="332">ܘܠܸܒܵܐ ܕܲܒܼܢܹ̈ܝܗ̇ ܥܕܲܟܹܿܝܠ ܩܵܐܹ̇ܡ ܒܲܛܪܘܼܢܘܼܬܼܵܐ ܀</l>
                <l n="333">:ܐܵܦ ܡ̇ܪܹܟܿܠ ܐܲܪܝܼܡ ܐܝܼܕܹܗ ܥܲܠ ܪܵܡܘܼܬܼܗܘܿܢ</l>
                <l n="334">ܘܒܼܵܬܲܪ ܩܲܡܨܵܐ ܩܲܦܲܚ ܐܸܢܘܿܢ ܒܢܸܓܼܕܵܐ ܕܚܸܫܟܵܐ ܀</l>
                <l n="335">:ܬܠܵܬܼܵܐ ܝܵܘܡܝܼ̈ܢ ܗܘ̤ܵܐ ܚܸܫܟܼܵܐ ܒܹܝܬܼ ܡܲܥܡܲܪܗܘܿܢ</l>
                <l n="336">ܘܠܵܐ ܦܪ̈ܝܼܫܵܢ ܗ̣̄ܘܲܝ̈ ܫܵܥܹ̈ܐ ܕܠܸܠܝܵܐ ܡ̣ܢ ܕܐܝܼܡܵܡܵܐ ܀</l>
                <l n="337">:ܒܚܸܫܟܵܐ ܪܲܒܵܐ ܕܠܵܐ ܝܼܕܲܥܬܼܵܐ ܝ̄ܬܼܒܼܘ ܚܸܫܘܿܟܹ̈ܐ</l>
                <l n="338">ܘܲܓܼܠܝܼܙܝܼܢ ܗ̄ܘ̣ܵܘ ܡ̣ܢ ܢܲܗܝܼܪܵܐ ܘܡ̣ܢ ܒܘܼܝܵܢܵܐ ܀</l>
                <l n="339">:ܒܫܘܼܠܵܡ ܢܸܓܼ̈ܕܹܿܐ ܐܲܪܝܼܡ ܐܝܼܕܼܵܐ ܪܸܡܙܵܐ ܒܡܘܼܫܹܐ</l>
                <l n="340">ܘܢܲܓܸܿܕܼ ܐܸܢܘܿܢ ܒܡܵܘܬܵܐ ܕܒܼܘܼܟܼܪܹ̈ܐ ܕܡܲܪܝܼܪ ܐܸܒܼܠܹܗ ܀</l>
                <l n="341">:ܒܠܸܠܝܵܐ ܥܒ݂ܲܪ ܗ̄ܘ̣ܵܐ ܡܲܠܲܐܟ ܡ̇،ܬܵܐ ܒܡܲܠܝܲܬܼ ܥܵܘ̣ܠܵܐ</l>
                <l n="342">ܘܩܲܛܸܠ ܐܲܟܲܚ̄ܕܼ ܒܘܼܟܼܪܹ̈ܐ ܕܐ̄̇ܚܢܵܫܵܐ ܘܲܕܼܚܲܝ̈ܘܵܬܼܵܐ ܀</l>
                <l n="343">:ܣܲܝܦܵܐ ܐܲܒܼܪܸܩ ܥܝܼܪܵܐ ܕܪܘܼܚܵܐ ܩܕܼܵܡ ܥܲܝܢܲܝ̈ܗܘܿܢ</l>
                <l n="344">ܘܙܵܥ ܢܲܦܫܬܼܵܐ ܘܫܲܢܝ ܘܲܥܪ݂ܲܩ ܡ̣ܢ ܗܲܕܵܡܹ̈ܐ ܀</l>
                <l n="345">:ܩܲܠܝܼܠܵܐܝܼܬܼ ܛܵܣ ܥܲܠܐ ܦܲܓܼܪܹ̈ܐ ܒܲܕܼܡܘܼܬܼ ܒܲܪܩܵܐ</l>
                <l n="346">ܘܐܲܝܟ ܓܲܢܵܒܼܵܐ ܦܠܲܫ̣ ܗܲܕܵܡܹ̈ܐ ܘܚܲܠܸܨ ܢܲܦܫܵܐ ܀</l>
                <l n="347">:ܡܘܼܬܼܘ ܟܠ ܒܘܼܟܼܪܹ̈ܐ ܕܚܹܐܪܹ̈ܐ ܘܥܲܒܼ̈ܕܹܿܐ ܘܲܕܼܡܸܣܟܹܿܢܹ̈ܐ</l>
                <l n="348">ܘܠܵܐ ܦܵܫ̣ ܒܲܝܬܵܐ ܕܠܵܐ ܐܸܬܼܚܲܠܲܨ ܒܡܵܘܬܵܐ ܕܡ̣ܢ ܫܹܠܝ ܀</l>
                <l n="349">:ܩܛ݂ܲܪ ܝܲܠ̈ܠܵܬܼܵܐ ܡܲܪܝܼܪ̈ܵܬܼܵܐ ܒܟܼܠܵܗ̇ ܡܸܨܪܹܝܢ</l>
                <l n="350">ܘܐܲܝܠܸܠܘ ܘܲܒܼܟܼܵܘ ܪܵܥܘܿܡ̇ܐܝܼܬܼ ܥܲܠ ܒܘܼܟܼܪ̈ܲܝܗܘܿܢ ܀</l>
                <l n="351">:ܩܵܠܹ̈ܐ ܚܢܝܼܓܹ̈ܐ ܪܲܟܸܿܒܼܘ ܘܲܩܓ̣ܵܘ ܥܲܠ ܥܲܢܝܼܕܹ̈ܐ</l>
                <l n="352">ܘܚܲܫ̣ܘ ܘܐܸܬܿܢܲܚܘ ܪܵܥܘܿܡ̇ܐܝܼܬܼ ܥܲܠ ܝܲܠܕܲܝ̈ܗܘܿܢ ܀</l>
                <l n="353">:ܠܸܠܝܵܐ ܕܐܸܒܼܠܵܐ ܐܲܟܼܡܲܪ ܐܸܢܘܿܢ ܥܲܠ ܒܘܼܟܼܪ̈ܲܝܗܘܿܢ</l>
                <l n="354">ܘܠܝܼܣܲܪ̈ܠܵܝܹܐ ܐܲܦܨܲܚ ܐܸܢܘܿܢ ܒܐ̄ܪܵܙ ܦܘܼܪܩܵܢܵܐ ܀</l>
                <l n="355">:ܒܲܕܼܡ̇ܐ ܕܐܸܡܪܵܐ ܪܫܲܡ̣ ܦܘܼܪܩܵܢܵܐ ܕܲܚܪܘܼܪ̈ܲܝܗܘܿܢ</l>
                <l n="356">ܕܠܵܐ ܢܸܫܬܲܠܲܛ ܡܲܠܲܐܟ ܡ̇ܘܬܼܵܐ ܥܲܠ ܒܘܼܟܼܪ̈ܲܝܗܘܿܢ ܀</l>
                <l n="357">:ܕܡ̇ܐ ܫܲܬܿܝܼܩܵܐ ܪܲܣܘ ܡܲܠܵܠܹ̈ܐ ܥܲܠ ܬܲܪ̈ܥܲܝܗܘܿܢ</l>
                <l n="358">ܘܲܚ̣ܙܵܝܗܝ ܥܝܼܪܵܐ ܘܐܲܣܛܝܼ ܘܲܥܒ݂ܲܪ ܡ̣ܢ ܒܵܬܲܝ̈ܗܘܿܢ ܀</l>
                <l n="359">ܐܪܵܐ ܚܲܪܫܵܐ ܒܐܲܝܢܵܐ ܚܲܝܠܵܐ ܙܟܲܝ̣ܬܿ ܠܪܘܼܚܵܢܵܐ: </l>

                <pb ed="http://syriaca.org/bibl/1765" n="299"/>
                <l n="360">ܘܐܲܟܸܿܢ ܐܲܫܦܸܠ ܘܲܕܼܚܸܠ ܡܸܢܵܟ ܢܘܼܪܵܐ ܘܪܘܼܚܵܐ ܀</l>
                <l n="361">:ܟܠܵܗ̇ ܡܸܨܪܹܝܢ ܙܵܥܲܬ̤ ܢܵܕܼܵܬ̤ ܡ̣ܢ ܩܲܫܝܘܼܬܹܗ</l>
                <l n="362">ܘܐܲܢ̄ܬܿ ܫܲܬܿܝܼܩܵܐ ܒܐܲܝܢܵܐ ܚܲܝܠܵܐ ܚܣܲܢ̣ܬܿ ܓܲܢ̄ܒܵܪܵܐ ܀</l>
                <l n="363">:ܠܵܘ ܕܝܼܠܵܟ ܗ̄ܝܼ ܗܵܕܹܐ ܕܲܣܥܲܪܬܿ ܕܡ̇ܐ ܚܲܠܵܫܵܐ</l>
                <l n="364">ܐ̄ܪܵܙ ܗܵܘ̇ ܕܐܵܬܹܿܐ ܚܙ̣ܵܐ ܵܟ ܥܝܼܪܵܐ ܘܚܵܓܼ ܡ̣ܢ ܩܘܼܕܼܡ̇ܘܗܝ ܀</l>
                <l n="365">:ܕܡ̇ܐ ܡܲܠܵܠܵܐ ܥܬܼܝܼܕܼ ܕܲܢܚܲܪܲܪ ܠܟܼܠܗܘܿܢ ܥܲܡܡܹ̈ܐ</l>
                <l n="366">ܘܩܲܕܸܿܡ ܨܵܪ ܒܵܟ ܐ̄ܪܵܙ ܡܹܐܬܼܝܼܬܹܗ ܒܦܘܼܩܵܢ ܥܲܡܵܐ ܀</l>
                <l n="367">:ܐ̄ܪܵܙܵܐ ܕܩܘܼܫܬܵܐ ܚܲܪܲܪ ܐܸܢܘܿܢ ܠܲܒܼܢܲܝ̈ ܝܲܥܩܘܿܒܼ</l>
                <l n="368">ܘܐܲܠܸܦ ܐܸܢܘܿܢ ܕܲܢܝܲܒܿܠܘܼܢܵܝܗܝ ܥܕܲܡ̇ܐ ܕܐܵܬܹ̇ܐ ܀</l>
                <l n="369">:ܒܐܲܪܒܲܥܸܣܪܵܐ ܒܢܝܼܣܵܢ ܝܲܪܚܵܐ ܪܫܲܡ̣ ܥܘܼܗܕܵܢܹܗ</l>
                <l n="370">ܕܠܵܐ ܢܸܛܥܘܿܢܵܝܗܝ ܠܗܵܢ ܦܘܼܪܩܵܢܵܐ ܕܲܚܪܘܼܪ̈ܲܝܗܘܿܢ ܀</l>
                <l n="371">:ܡ̣ܢ ܪܹܫܝܼܬܼܵܐ ܢܛܝܼ ܗ̄ܘ̣ܵܐ ܐ̄ܪܵܙܵܐ ܕܗܵܢܵܐ ܝܵܘܡ̇ܐ</l>
                <l n="372">ܘܝܵ̇ܕܲܥ ܗ̄ܘ̣ܵܐ ܠܹܗ ܩܕܼܵܡ ܕܲܢܬܲܩܸܢ ܒܪܝܼܬܼܵܐ ܒܪܵܫܝܼܬܼ ܀</l>
                <l n="373">:ܒܹܗ ܦܪ݂ܲܩ ܐܸܢܘܿܢ ܠܲܒܼܢܲܝ̈ ܐܲܒܼܪܵܡ ܡ̣ܢ ܫܘܼܥܒܵܕܼܵܐ</l>
                <l n="374">ܘܲܟܼܬܲܒܼ ܣܵܡܹܗ ܩܕܼܵܡ ܥܲܝܢܲܝ̈ܗܘܿܢ ܕܢܸܬܼܒܲܩܘܿܢ ܒܹܗ ܀</l>
                <l n="375">:ܒܚܹܝܠ ܦܘܼܪܩܵܢܗܘܿܢ ܕܝܼܣܲܪ̈ܠܵܝܹܐ ܬܗܲܪܘ ܡܸܪ̈ܵܝܹܐ</l>
                <l n="376">ܘܲܙܩܲܦ̣ܘ ܨܸܒܼܥܵܐ ܘܝܲܗ̣̄ܒܼܘ ܙܵܟܼܘܼܬܼܵܐ ܠܫܸܡ ܒܪܘܿܝܵܐ ܀</l>
                <l n="377">:ܩܪ̣ܵܐ ܠܲܡ ܦܸܪܥܘܿܢ ܠܡܘܼܫܹܐ ܘܐܸܡ݂ܲܪ ܕܩܘܼܡ ܦܘܼܩ ܡܸܟܵܐ</l>
                <l n="378">ܘܲܕܼܒܼܘܿܒܼ ܥܲܡܵܟ ܢܹܐܙܲܠ ܢܸܠܦܘܿܚ ܩܕܼܵܡ ܐܲܠܵܗܹܗ ܀</l>
                <l n="379">:ܦܘܿܩ ܡ̣ܢ ܓܵܘ ܥܲܡܝ ܐܸܡ݂ܲܪ ܒܲܪ ܚܵܡ ܠܒܲܪ ܐܲܒܼܪܵܗܵܡ</l>
                <l n="380">ܘܟܲܕܼ ܠܵܐ ܨܵܒܹ̇ܐ ܒܥ̣ܵܐ ܘܐܸܬܼܟܲܫܲܦ ܥܲܠ ܣܘܼܪܚܵܢܹܗ ܀</l>
                <l n="381">:ܡܟܵܐ ܕܥܲܨܝܼ ܗܘ̤ ܡ̣ܢ ܫܘܼܪܵܝܵܐ ܠܘܼܩܒܲܠ ܩܘܼܫܬܵܐ</l>
                <l n="382">ܗܵܟܲܢ ܐܲܦܝܼܣ ܒܫܘܼܠܵܡ ܢܸܓܼ̈ܕܹܿܐ ܕܢܸܦܘܿܩ ܥܲܡܵܐ ܀</l>
                <l n="383">:ܩܲܠܝܼܠܵܐܝܼܬܼ ܣܲܪܗܸܒܼ ܐܸܢܘܿܢ ܥܲܠ ܡܲܦܲܩܬܵܐ</l>
                <l n="384">ܘܠܵܘ ܕܝܼܠܹܗ ܗ̣̄ܘܵܬܼ ܐܸܠܵܐ ܕܪܸܡܙܵܐ ܕܥܵܨܹ̇ܐ ܗ̄ܘ̣ܵܐ ܠܹܗ ܀</l>
                <l n="385">:ܪܸܡܙܵܐ ܟܲܣܝܵܐ ܡܣܲܪܗܸܒܼ ܗ̄ܘ̣ܵܐ ܠܹܗ ܕܢܲܦܸܩ ܐܸܢܘܿܢ</l>
                <l n="386">ܕܠܵܐ ܢܸܬܼܥܵܘܲܟ ܝܵܘܡ̇ܐ ܕܐ̄ܪܵܙܵܐ ܕܡܸܬܼܥܲܗܲܕܼ ܗ̄ܘ̣ܵܐ ܀</l>
                <l n="387">:ܒܲܪܗܝܼܒܼܘܼܬܼܵܐ ܢܦܲܩ̣ܘ ܥܵܒܼܪ̈ܵܝܹܐ ܡ̣ܢ ܓܵܘ ܡܨܸܪܹܝܢ</l>
                <l n="388">ܘܠܵܐ ܗܘ̤ܵܬܼ ܐܲܦܬܼܵܐ ܕܢܸܚܡܲܥ ܠܲܝܫܵܐ ܕܲܙܘܵܕܲܝ̈ܗܘܿܢ ܀</l>
                <l n="389">:ܢܦܲܩ̣ܘ ܟܲܕܼ ܚܵܕܹܝܢ ܕܚܲܝܠܸܨܘ ܥܘܼܬܼܪܵܐ ܕܪ̈ܵܕܼܘܿܦܲܝܗܘܿܢ</l>
                <l n="390">ܘܲܗܦ݂ܲܟ ܦܸܪܥܘܿܢ ܐܲܟܼܪܝܼ ܣܲܓܿܝܼ ܕܦ̣ܵܫ ܡܸܣܟܹܿܢܵܐ ܀</l>
                <l n="391">:ܛܢܵܢܵܐ ܣܲܟܼܠܵܐ ܫܲܓܼܪܹܗ ܠܣܲܟܼܠܵܐ ܕܠܵܐ ܒܘܼܝܵܢܵܐ</l>
                <l n="392">ܘܙܲܝܸܢ ܚܲܝܠܹܗ ܘܐܲܩܠܝܼ ܘܲܢܦ݂ܲܩ ܒܵܬܲܪ ܥܲܡܵܐ ܀</l>
                <l n="393">:ܟܠܹܗ ܥܲܡܵܐ ܕܒܲܪ̣ ܡ̇ܪܘܿܕܼܵܐ ܘܲܢܦ݂ܲܩܘ ܥܲܡܹܗ</l>
                <l n="394">ܕܥܲܡܹܗ ܢܩܲܒܿܠܘܼܢ ܚܲܝ̈ܠܵܘܵܬܹܗ ܬܒܲܥܬܼܵܐ ܕܕܼܝܼܢܵܐ ܀</l>
                <l n="395">:ܥܝܵܪܬܵܐ ܕܥܵܘ̣ܠܹ̈ܐ ܕܥܘܸܠܹ݁̈ܐ ܕܐܸܒܲܕܼܘ ܚܲܝܵܒܼܝܼܢ ܗ̄ܘ̣ܵܘ</l>
                <l n="396">ܘܟܲܢܸܫ ܐܸܢܘܿܢ ܪܸܡܙܵܐ ܟܲܣܝܵܐ ܠܚܲܕܼ ܐܲܒܼܕܵܢܵܐ ܀</l>
                <l n="397">ܒܣܲܝܦܵܐ ܕܡܲܝ̈ܵܐ ܩܲܛܠܸܘ ܥܘܸܠܹ̈ܐ ܚܲܪܡ̇ܢܵܐܝܼܬܼ: </l>

                <pb ed="http://syriaca.org/bibl/1765" n="300"/>
                <l n="398">ܘܠܵܗ̇ ܠܲܬܼܒܲܥܬܼܵܐ ܛܲܝܸܒܼ ܐܸܢܘܿܢ ܐܲܟܼܡܵܐ ܕܲܣܥ݂ܲܪܘ ܀</l>
                <l n="399">:ܒܪ̈ܲܟܼܫܵܐ ܘܙܲܝܢܵܐ ܢܦܲܩܘ̣ ܕܲܢܨܘܼܕܼܘܼܢ ܠܝܼܣܲܪ̈ܠܵܝܹܐ</l>
                <l n="400">ܘܩܲܠܝܼܠܵܐܝܼܬܼ ܪܕܲܦܘ̣ ܒܵܬܲܪܗܘܿܢ ܥܕܲܡ̇ܐ ܠܝܲܡܵܐ ܀</l>
                <l n="401">:ܚܙ̣ܵܘ ܥܸܒܼܪ̈ܵܝܹܐ ܠܪ̈ܵܕܼܘܿܦܲܝܗܘܿܢ ܘܡܝܼܬܼ ܡ̣ܢ ܩܸܢܛܵܐ</l>
                <l n="402">ܘܲܦܣܲܩ̣ܘ ܣܲܒܼܪܵܐ ܕܠܵܐ ܬܘܼܒܼ ܡܲܨܝܵܐ ܠܡܸܢܼܦܲܨܵܝܘܼ ܀</l>
                <l n="403">:ܚܙ̣ܵܘ ܟܲܕܼ ܢܵܗܹ̇ܡ ܝܲܡܵܐ ܕܚܝܼܠܵܐ ܩܕܼܵܡ ܥܲܝܢܲܝ̈ܗܘܿܢ</l>
                <l n="404">ܘܦܸܪܥܘܿܢ ܡܲܠܟܵܐ ܐܲܝܟ ܬܲܢܝܼܢܵܐ ܡ̣ܢ ܒܸܣܬܲܪܗܘܿܢ ܀</l>
                <l n="405">:ܦܢ̣ܵܘ ܨܹܝܕܼ ܡܘܼܫܹܐ ܕܢܦܝܼܣܘܼܢܵܝܗܝ ܠܵܐ ܗ̄ܘ̣ܵܐ ܒܚܘܼܒܵܐ</l>
                <l n="406">ܐܸܠܵܐ ܒܪܸܛܢܵܐ ܘܲܒܼܦܘܼܠܵܓܼܵܐܬ ܕܪܸ̈ܥܝܵܢܲܗܘܿܢ ܀</l>
                <l n="407">:ܠܡܵܢ ܐܲܦܸܩܬܵܢ ܡ̣ܢ ܓܵܘ ܡܸܨܪܹܝܢ ܕܲܢܡܘܼܬܼ ܗܵܪܟܵܐ</l>
                <l n="408">ܦܲܩܵܚ ܗ̄ܘ̣ܵܐ ܠܲܢ ܥܲܒܼܕܿܘܼܬܼ ܐ̄ܢܵܫܵܐ ܛܵܒܼ ܡ̣ܢ ܡ̇ܘܬܵܐ ܀</l>
                <l n="409">:ܨܲܠܝܼ ܡܘܼܫܹܐ ܕܲܚܙ̣ܵܐ ܪܸܛܢܹܗ ܕܥܲܡܵܐ ܣܲܟܼܠܵܐ</l>
                <l n="410">ܘܲܥܢܵܝܗܝ ܡ̇ܪܵܝܵܐ ܗܵܘ̇ ܕܲܥܢܸܐ ܠܹܗ ܩܕܲܡ ܕܲܢܨܲܠܸܐ ܀</l>
                <l n="411">:ܥܒ݂ܲܕܼ ܚܸܫܘܿܟܼܵܐ ܒܲܕܼܡܘܼܬܼ ܫܘܼܪܵܐ ܡ̣ܢ ܒܸܣܬܲܪܗܘܿܢ</l>
                <l n="412">ܘܲܩܕܼܵܡܲܝܗܘܿܢ ܢܘܼܗܪܵܐ ܪܲܒܵܐ ܐܲܝܟ ܥܲܡܘܼܕܼܵܐ ܀</l>
                <l n="413">:ܠܥܹܝܢ ܪ̈ܵܘܼܘܿܦܹܐ ܥܲܒܼ݂ܕܹܿܗ ܠܚܸܫܟܵܐ ܚܸܫܟܵܐ ܥܦܝܼܦܵܐ</l>
                <l n="414">ܘܲܠܒܥܹܢܲܝܗܘܿܢ ܥܲܦܹܗ ܠܢܘܼܗܪܵܐ ܒܫܵܥܹ̈ܐ ܕܚܸܫܟܵܐ ܀</l>
                <l n="415">:ܟܠܹܗ ܠܸܠܝܵܐ ܩܵܢܝܼ ܚܸܫܟܵܐ ܡ̣ܢ ܒܸܣܬܲܪܗܘܿܢ</l>
                <l n="416">ܘܟܼܠܹܗ ܠܸܠܝܵܐ ܢܗ݂ܲܪ ܥܲܡܘܼܕܼܵܐ ܕܲܩܕܼܵܡܲܝܗܘܿܢ ܀</l>
                <l n="417">:ܠܸܠܝܵܐ ܕܚܸܫܟܵܐ ܘܲܕܼܢܲܗܝܼܪܹ̈ܐ ܗܘ̤ܵܐ ܗܵܘ̇ ܠܸܠܝܵܐ</l>
                <l n="418">ܠܥܲܡܵܐ ܢܘܼܗܪܵܐ ܘܲܠܡܸܨܪ݁ܵܝܹܐ ܚܸܫܟܵܐ ܥܦܝܼܦܵܐ ܀</l>
                <l n="419">:ܒܩܸܢܛܵܐ ܫܪܹܝܢ ܗ̄ܘ̣ܵܘ ܓܼܒܹܿܐ ܬܪ̈ܲܝܗܘܿܢ ܩܕܼܵܡ ܬܸܕܼܡܘܼܪܬܵܐ</l>
                <l n="420">ܘܲܠܙܵܟܼܘܼܬܼܵܐ ܡܸܬܼܝܲܐܲܒܼ ܗ̄ܘ̣ܵܐ ܥܲܡܵܐ ܘܦܸܪܗܘܿܢ ܀</l>
                <l n="421">:ܡܘܼܫܹܐ ܒܣܲܒܼܪܵܐ ܕܚܹܝܠ ܐܵܬܼ̈ܘܵܬܼܵܐ ܡܸܬܼܠܲܒܲܒܼ ܗ̄ܘ̣ܵܐ</l>
                <l n="422">ܘܨܹܝܕܼ ܒܵܪܘܿܝܵܐ ܬܠܸܐ ܗ̄ܘ̣ܵܐ ܚܝܵܪܵܐ ܕܗܲܪܝܡܲܢܘܼܬܼܵܐ ܀</l>
                <l n="423">:ܐܵܦ ܒܵܪܘܿܝܵܐ ܨܹܐܕܼܵܘܗܝ ܒܲܠܚܘܿܕܼ ܡܸܬܼܢܲܚܲܬܼ ܗ̄ܘ̣ܵܐ</l>
                <l n="424">ܘܐܲܝܟ ܕܲܠܫܲܒܼܪܵܐ ܡܚܲܟܸܿܡ ܗ̄ܘ̣ܵܐ ܠܹܗ ܒܲܣܬܼܝܼܪ݁ܵܬܼܵܐ ܀</l>
                <l n="425">:ܚܙ̣ܵܝܗܝ ܗܵܘ̇ ܪܸܡܙܵܐ ܕܲܚܙ̣ܵܐ ܗ̄ܘ̣ܵܐ ܠܹܗ ܕܲܟܼܡܵܐ ܐܲܦܝܼܣ</l>
                <l n="426">ܘܡܲܠܸܠ ܥܲܡܹܗ ܐܲܝܟ ܕܥܲܡ ܪܵܚ̇ܡܵܐ ܕܫܲܪܝܼܪ ܚܘܼܒܹܿܗ ܀</l>
                <l n="427">:ܡ̇ܢܵܐ ܡܨܲܠܹܝܬܿ ܐܸܡܹܲܪ ܨܹܐܕܼܵܘܗܝ ܡ̇ܪܵܐ ܠܥܲܒܼܕܹܿܗ</l>
                <l n="428">ܐܲܪܝܼܡ ܐܝܼܕܼܵܟ ܘܲܦܠܘܿܓܼ ܝܲܡܵܐ ܘܢܸܥܒܲܪ ܥܲܡܵܐ ܀</l>
                <l n="429">:ܒܚܘܼܛܪܵܐ ܕܲܪܕܲܝܬܿ ܠܐܵܓܹܒܼܛܵܝܹ̈ܐ ܩܲܫܝܼܝ̈ ܠܸܒܵܐ</l>
                <l n="430">ܒܹܗ ܢܲܓܸܿܕܲܝܗܝ ܒܝܲܡܵܐ ܫܓܸܝܼܫܵܐ ܘܢܹܐܠܲܦ ܛܲܟܼܣܵܐ ܀</l>
                <l n="431">:ܒܵܟ ܡܲܠܸܦ ܐ̄ܢܵܐ ܛܲܟܼܣܵܐ ܠܚܲܪ̈ܫܹܐ ܘܲܠܡܲܠܵܠܹ̈ܐ</l>
                <l n="432">ܕܢܗܘܘܿܢ ܝܵ̇ܕܼܥܝܼܢ ܚܹܝܠ ܥܵܒܼ̇ܘܿܕܼܵܐ ܕܬܲܩܸܢ ܐܸܢܘܿܢ ܀</l>
                <l n="433">:ܟܐܝܼ ܒܹܗ ܒܝܲܡܵܐ ܘܢܸܫܠܸܐ ܪܲܗܛܵܐ ܫܓܼܝܼܫܵܐ ܕܓܼܠ̈ܠܵܘܗܝ</l>
                <l n="434">ܘܢܸܚܙܘܿܢ ܪܲܒܿܘܼܬܼܝ ܝܼܣܲܪ̈ܠܵܝܹܐ ܘܐܵܓܹܒܼܛܵܝܹ̈ܐ ܀ </l>

                <pb ed="http://syriaca.org/bibl/1765" n="301"/>
                <l n="435">:ܩܥܝܼ ܒܹܗ ܒܚܲܪܫܵܐ ܘܗܵܐ ܨܵܐܹ̇ܬܼ ܠܵܟ ܐܲܝܟ ܡܲܠܵܠܵܐ</l>
                <l n="436">ܬܲܪܓܸܿܡ ܠܹܗ ܫ݂ܡܝ ܘܗܵܐ ܡܸܣܬܲܟܲܠ ܚܲܝܠܵܬ ܕܐܝܼܬܼܘܼܬܼܝ ܀</l>
                <l n="437">:ܠܲܓܼܠܸܓܼ ܠܲܥܓܵܐ ܥܲܡ ܫܲܬܿܝܼܩܵܐ ܐܲܝܟ ܕܐܸܬܼܦܲܩܲܕܼ</l>
                <l n="438">ܘܫܲܡ̣ܥܹܗ ܚܲܪܫܵܐ ܘܲܓܼܡܲܪ ܡܸܠܬܹܗ ܒܝܲܕܼ ܣܘܼܥܪ̈ܵܢܹܐ ܀</l>
                <l n="439">ܐܘܼܪܚܵܐ ܦܬܼܝܼܬܼܵܐ ܥܒ݂ܲܕܼ ܒܲܡܨܲܥܬܹܗ ܕܢܸܥܒܲܪ ܥܲܡܵܐ ܀</l>
                <l n="440">ܘܒܲܕܼܡܘܼܬܼ ܫܘܼܪܵܐ ܩܵܡ̣ܘ ܗ̄ܘ̣ܵܘ ܡܲܝ̈ܵܐ ܠܲܬܼܝܼ̈ܢ ܀</l>
                <l n="441">:ܬܲܗܪܵܐ ܪܲܒܵܐ ܣܥܲܪ ܗ̄ܘ̣ܵܐ ܡܘܼܫܹܐ ܠܵܐ ܗ̄ܘ̣ܵܐ ܡܘܼܫܹܐ</l>
                <l n="442">ܐܸܠܵܐ ܪܸܡܙܵܐ ܕܚܹܝܠ ܒܵܪܘܿܝܵܐ ܕܡܲܠܸܠ ܗ̄ܘ̣ܵܐ ܒܹܗ ܀</l>
                <l n="443">:ܚܙܵܬܼܵܐ ܚܕܲܬܵܐ ܚ̣ܙܵܘ ܚܲܙܵܝܹ̈ܐ ܒܝܲܕܼ ܚܲܙܵܝܵܐ</l>
                <l n="444">ܟܝܵܢܵܐ ܚܲܪܫܵܐ ܕܢܵܛܲܪ ܛܲܟܼܣܵܐ ܘܠܵܐ ܫܵܪܹܐ ܠܹܗ ܀</l>
                <l n="445">:ܦܓܼܘܼ̈ܕܹܐ ܕܫܸܬܼܩܵܐ ܡܲܪܡܹܝܢ ܗ̄ܘ̣ܵܘ ܒܹܗ ܒܒܲܥܪܝܼܪܵܝܵܐ</l>
                <l n="446">ܘܠܵܐ ܒܵܥܹ̇ܿܛ ܗ̄ܘ̣ܵܐ ܒܪܸ̈ܓܼܠܹܐ ܕܓܲܠܠܵܘ̈ܗܝ ܐܲܝܟ ܕܲܒܼܩܲܕܼܡ̇ܐ ܀</l>
                <l n="447">:ܗܵܘ̇ ܦܘܼܩܕܵܢܵܐ ܕܟܲܢܸܫ ܐܸܢܘܿܢ ܠܡܲܝ̈ܵܐ ܒܪܵܫܝܼܬܼ</l>
                <l n="448">ܗܘ̤ ܦܠܲܓܼ ܐܸܢܘܿܢ ܘܐܲܦܸܠ ܐܸܢܘܿܢ ܠܡܸܛܲܪ ܛܲܟܼܣܵܐ ܀</l>
                <l n="449">:ܗܵܝ̇ ܒܲܪ̄ܬܼ ܩܵܠܵܐ ܕܲܒܼܪܵܬ̤ ܐܸܢܘܿܢ ܫܡܲܥ̣ܘ ܫܲܬܿܝܼܩܹ̈ܐ</l>
                <l n="450">ܘܝܲܗ̣̄ܒܼܘ ܗ̄ܘ̣ܵܘ ܐܲܬܼܪܵܐ ܕܢܸܬܼܒܲܪ ܥܲܡܵܐ ܒܹܝܬܼ ܓܲܠܠܲܝ̈ܗܘܿܢ ܀</l>
                <l n="451">:ܒܚܘܼܛܪܵܐ ܓܼܠܝܵܐ ܚ̣ܙܵܘ ܚܹܝܠ ܟܲܣܝܵܐ ܘܲܕܼܚܸܠܘ ܡܸܢܹܗ</l>
                <l n="452">ܘܩܵܡ̣ܘ ܐܲܝܟ ܥܲܒܼ̈ܕܹܿܐ ܡ̣ܢ ܝܲܡܝܼܢܵܐ ܘܡ̣ܢ ܣܸܡܵܠܵܐ ܀</l>
                <l n="453">:ܐܵܦ ܡܲܠܵܠܹ̈ܐ ܕܲܚܙ̣ܵܘ ܚܲܪ̈ܫܹܐ ܕܨܵܬܼܘ ܦܘܼܩܕܵܢܵܐ</l>
                <l n="454">ܩ̣ܢܵܘ ܠܘܼܒܵܒܼܵܐ ܠܚܹܝܠ ܥܵܒܼܘܿܕܵܐ ܕܚܹܝܠ ܟܠ ܡܸܫܟܲܚ ܀</l>
                <l n="455">:ܥܲܡܵܐ ܪܲܦܝܵܐ ܚܙ̣ܵܐ ܕܐܸܬܿܕܪܫܲܬ̤ ܐܘܼܪܚܵܐ ܒܡܲܝ̈ܵܐ</l>
                <l n="456">ܘܫܲܪܝܼ ܪܵܕܹܐ ܒܲܬܼܟܼܝܼܠܘܼܬܼܵܐ ܒܹܝܬܼ ܡܲܚܫܘܼܠܹ̈ܐ ܀</l>
                <l n="457">:ܐܲܝܟ ܕܲܒܼܝܲܫܵܐ ܪܕܵܘ ܒܲܬܼܗܘܿܡܹ̈ܐ ܒܢܲܝ̈ ܐܲܒܼܪܵܗܵܡ</l>
                <l n="458">ܘܟܲܕܼ ܪܸܕܹܝܢ ܗ̄ܘ̣ܵܘ ܠܵܐ ܣܵܒܼ̇ܥܝܼܢ ܗ̄ܘ̣ܵܘ ܠܲܡܗܲܠܵܟܼܘܼ ܀</l>
                <l n="459">:ܗܠܲܟܼܬܼܵܐ ܚܕܲܬܵܐ ܚܙ̣ܵܘ ܗܲܠܵܟܹ̈ܐ ܕܠܵܐ ܒܲܥܝܵܕܼܵܐ</l>
                <l n="460">ܘܫܲܪܝܼܪܵܐ ܗ̣̄ܘܵܬܼ ܘܠܵܐ ܫܲܪܝܼܪܵܐ ܠܪܸ̈ܥܝܵܢܲܝܗܘܿܢ ܀</l>
                <l n="461">:ܐܲܝܟ ܕܲܒܼܚܸܠܡܵܐ ܚܵܙܹ̇ܝܢ ܗ̄ܘ̣ܵܘ ܒܵܗ̇ ܒܗܵܝ̇ ܡܲܥܒܲܪܬܵܐ</l>
                <l n="462">ܘܐܝܼܬܹܝܗ̇ ܘܠܲܝܬܹܿܝܗ̇ ܡܸܬܼܪܲܢܹܝܢ ܗ̄ܘ̣ܵܘ ܥܲܠ ܚܘܼܕܼܵܬܼܵܗ̇ ܀</l>
                <l n="463">:ܐܵܦ ܡܸܨܪ̈ܝܹܐ ܒܹܝܬܼ ܦܘܼܠܵܓܹ̈ܐ ܩܵܡ̣ܘ ܥܲܠ ܬܲܗܪܵܗ̇</l>
                <l n="464">ܕܲܜܠܝܼܓܼ ܝܲܡܵܐ ܐܵܘ ܕܲܠܡܵܐ ܠܵܐ ܡܸܬܼܚܲܫܒܼܝܼܢ ܗ̄ܘ̣ܵܘ ܀</l>
                <l n="465">:ܪܸܡܙܵܐ ܟܲܣܝܵܐ ܕܣܲܥ̣ܪܵܗ̇ ܠܗܵܕܹܐ ܚܲܦܸܛ ܐܸܢܘܿܢ</l>
                <l n="466">ܠܥܲܡܵܐ ܠܡܸܥܒܲܪ ܘܲܠܡܸܨܪ̈ܵܝܹܐ ܠܡܸܬܿܛܲܒܵܥܘܼ ܀</l>
                <l n="467">:ܠܵܐ ܥܸܒܼܪ̈ܵܝܹܐ ܥܒ݂ܲܪܘ ܒܲܬܼܟܼܝܼܠܘܼ ܒܗܲܝܡܵܢܘܼܬܼܵܐ</l>
                <l n="468">ܘܠܵܐ ܡܸܨܪ̈ܵܝܹܐ ܩܢ݂ܲܛܘ ܟܲܕܼ ܥܵܐ̇̄ܠܝܼܢ ܒܲܝܢܵܬܼ ܓܼܠܠܹ̈ܐ ܀</l>
                <l n="469">:ܐܲܝܟ ܕܠܲܣܡܲܝ̈ܵܐ ܢܵܓܹ̇ܕܼ ܗ̄ܘ̣ܵܐ ܠܗܘܘܿܢ ܪܸܡܙܵܐ ܒܚܲܡܵܐ</l>
                <l n="470">ܘܠܵܐ ܦܵܪܫܝܼܢ ܗ̄ܘ̣ܵܘ ܠܡܸܣܬܲܟܵܠܘܼ ܚܹܝܠ ܬܸܕܡܘܼܪܬܵܐ ܀</l>
                <l n="471">ܠܵܐ ܝܼܕܲܥܬܼܵܐ ܦ̣ܪܲܣ ܥܲܠ ܦܸܪܥܘܿܢ ܘܥܲܠ ܡܲܫܪܝܼܬܹܗ: </l>

                <pb ed="http://syriaca.org/bibl/1765" n="302"/>
                <l n="472">ܘܥܲܠ̣ܘ ܩܵܡ̣ܘ ܣܲܟܼܠܹ̈ܐ ܡܸܨܥܲܬܼ ܦܲܚܹ̈ܐ ܘܠܵܐ ܐܸܬܼܒܲܝܲܢܘ ܀</l>
                <l n="473">:ܐܲܝܟ ܨܲܝܵܕܼܵܐ ܓܼܪܸܓܼ ܐܸܢܘܿܢ ܠܫܲܒܼܪ̈ܲܝ ܠܸܒܵܐ</l>
                <l n="474">ܘܐܲܟܼܪܸܟ ܐܸܢܘܿܢ ܢܸܫ̈ܒܹܿܐ ܕܡܲܝ̈ܵܐ ܡ̣ܢ ܟܠ ܓܼܒܿܝܼ̈ܢ ܀</l>
                <l n="475">:ܥܲܠ̣ ܚܸܪܝܵܝܵܐ ܘܟܼܠܹܗ ܚܲܝܠܹܗ ܘܩܵܡ̣ܘ ܒܲܬܼܗܘܿܡ̇ܐ</l>
                <l n="476">ܘܠܵܐ ܪܢ̣ܵܐ ܥܲܛܠܵܐ ܕܦܲܪܟܼܪܘܼܗܝ ܚܵܘܒܵܘ̈ܗܝ ܒܚܲܒܼܠܹ̈ܐ ܩ̈ܫܲܝܵܐ ܀</l>
                <l n="477">:ܒܛܲܟܼܣܹܗ ܩܵܘܝܼ ܦܠܵܓܹܗ ܕܝܲܡܵܐ ܥܕܲܡ̇ܐ ܠܨܲܦܪܵܐ</l>
                <l n="478">ܘܥܸܕܵܢ ܨܲܦܪܵܐ ܪܡ݂ܲܙ ܠܹܗ ܠܡܘܼܫܹܐ ܕܲܢܪܝܼܡ ܐܝܼܕܹܗ ܀</l>
                <l n="479">:ܚܸܙܘܵܐ ܩܲܫܝܵܐ ܚܙ̣ܵܘ ܡܸܨܪ̈ܵܝܹܐ ܒܗܵܘ̇ ܥܸܕܵܢܵܐ</l>
                <l n="480">ܘܚܲܝܸܨܘ ܓܝܼܓܼܠܹ̈ܐ ܕܩܵܪ̈ܘܿܟܲܝܗܘܿܢ ܐܲܝܟ ܕܲܠܡܸܥܪܲܩ ܀</l>
                <l n="481">:ܠܵܐ ܟܲܕܼ ܥܲܠ̣ܘ ܗ̄ܘ̣ܵܘ ܠܡܸܨܥܲܬܼ ܝܲܡܵܐ ܗܸܢܘ̣ܿܢ ܥܲܠ̣ܘ ܗ̄ܘ̣ܵܘ</l>
                <l n="482">ܘܐܵܦܠܵܐ ܗܵܕܹܐ ܕܐܲܫܦܸܠܘ ܘܲܕܼܚܸܠܘ ܗܵܢܘ̣ܿܢ ܦܲܪܫܘܼܗ̇ ܀</l>
                <l n="483">:ܦܘܼܩܕܵܢ ܟܲܣܝܵܐ ܐܲܥܸܠ ܐܸܢܘܿܢ ܟܲܕܼ ܠܵܐ ܨܵܒܹ̇ܝܢ</l>
                <l n="484">ܘܬܼܘܼܒܼ ܗܘ̤ ܐܲܪܡܝܼ ܩܸܫܢܛܵܐ ܕܚܝܼܠܵܐ ܒܪܸ̈ܥܝܵܢܲܝܗܘܿܢ ܀</l>
                <l n="485">:ܐܲܗܦܸܟ ܐܲܦܵܘ̈ܗܝ ܒܲܪ ܥܸܒܼܪ̈ܵܝܹܐ ܘܚܵܪ̣ ܒܲܬܼܗܘܿܡ̇ܐ</l>
                <l n="486">ܘܗܲܠܸܕܼܘ ܡܲܝ̈ܵܐ ܘܟܲܣܝܼܘ ܠܪ̈ܲܟܼܫܵܐ ܘܲܠܪ̈ܵܟܼܒܲܝܗܘܿܢ ܀</l>
                <l n="487">:ܛܒܲܥ̣ܘ ܝܲܩܝܼܪܹ̈ܐ ܐܲܝܟ ܐܲܒܼܵܪܵܐ ܒܲܚܛܵܗܲܝ̈ܗܘܿܢ</l>
                <l n="488">ܘܠܵܐ ܦܵܫ̣ ܡܸܢܗܘܿܢ ܣܪܝܼܕܼܵܐ ܕܫܲܪܝܼܪ ܕܠܵܐ ܐܸܬܼܚܲܒܲܠ ܀</l>
                <l n="489">:ܟܠܗܘܿܢ ܐܸܒܲܕܼܘ ܥܲܠ ܕܲܫܘܹܝܢ ܗ̄ܘ̣ܵܘ ܒܚܲܕܼ ܪܸܥܝܵܢܵܐ</l>
                <l n="490">ܠܡܸܚܢܲܩ ܫܲܒܼܪܹ̈ܐ ܕܝܼܣܲܪ̈ܠܵܝܹܐ ܒܡܲܝ̈ܵܐ ܕܢܲܗܪܵܐ ܀</l>
                <l n="491">:ܒܢܲܚܬܵܐ ܕܡܲܝܵ̈ܐ ܡܝܼܬܼܘ ܥܵܘܵܠܹ̈ܐ ܕܠܵܐ ܢܸܬܼܥܲܦܘܿܢ</l>
                <l n="492">ܒܗܵܘ̇ ܐܸܣܟܹܿܡܵܐ ܕܡܝܼܬܼܘ ܝܲܠܘܼ̈ܕܹܐ ܕܠܵܐ ܥܘܼܦܵܝܵܐ ܀</l>
                <l n="493">:ܐܲܟܼܡܵܐ ܕܲܣܥ݂ܲܪܘ ܣܥ݂ܲܪ ܨܹܐܕܲܝܗܘܿܢ ܒܚܲܪ ܟܠܵܐ</l>
                <l n="494">ܘܚܘܼܒܼܠܹ̈ܐ ܕܐܲܪܡܝܼܘ ܥܲܠ ܚܲܒܼܪ̈ܲܝܗܘܿܢ ܬܒܲܥ̣ ܒܐܝܼܕܲܝ̈ܗܘܿܢ ܀</l>
                <l n="495">ܚܙ̣ܵܘ ܥܸܒܼܪ̈ܵܝܹܐ ܠܲܫܠܲܕܲܝ̈ܗܘܿܢ ܒܲܣܦܵܪ ܝܲܡܵܐ ܀</l>
                <l n="496">ܘܥܲܗܸܕܼܘ ܐܸܢܘܿܢ ܫ̈ܠܲܕܹܿܐ ܕܥܘܸܠܹ̈ܐ ܕܛܵܦ̣ܘ ܥܲܠ ܢܲܗܪܵܐ ܀</l>
                <l n="497">:ܚܕܼܝܼܘ ܘܐܸܬܼܒܲܝܲܐܘ ܒܢܲܝ̈ ܐܲܒܼܪܵܗܵܡ ܒܡܵܪܹܗ ܕܐܲܒܼܪܵܡ</l>
                <l n="498">ܕܫܲܡܠܝܼ ܘܲܓܼܡ݂ܲܪ ܡܘܼܠܟܵܢ ܡܸܠܵܘ̈ܗܝ ܕܲܠܘܵܬܼ ܐܲܒܼܪܵܡ ܀</l>
                <l n="499">:ܫܲܒܲܚܘ ܘܐܵܘܪܸܒܼܘ ܠܚܹܝܠ ܒܵܪܘܿܝܵܐ ܕܚܲܪܲܪ ܐܸܢܘܿܢ</l>
                <l n="500">ܘܗܲܝܡܸܢܘ ܒܲܫܡܹܗ ܘܐܲܚܸܒܼܘ ܘܝܲܩܲܪܘ ܠܡܘܼܫܹܐ ܥܲܒܼܕܹܿܗ ܀</l>
            </div>

        </body>
    </text>
</TEI>
