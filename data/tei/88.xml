<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8590">On Creation II
                    - <foreign xml:lang="syr">ܥܲܠ ܒܪܵܫܝܼܬܼ ܘܥܲܠ ܐܝܼܬܼܘܼܬܹܗ
                        ܕܐܲܠܵܗܵܐ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">Digital Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">D. Alphonse Mingana</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
<name type="person" ref="http://syriaca.org/person.xml#wtoma">William Toma</name>
                </respStmt>
            </titleStmt>
            <editionStmt>
                <edition n="0.1"/>
                     <respStmt>
                     <resp>based upon</resp>
                     <name><ptr target="#sourceDesc1"/></name>
                 </respStmt>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/88</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <monogr>
<editor>
<forename>Alphonse</forename>
<surname>Mingana</surname>
</editor>
<title level="m">Narsai doctoris Syri homiliæ et carmina</title>
<idno type="URI">http://syriaca.org/bibl/1765</idno>
<idno type="zotero">301</idno>
<idno type="URI">http://zotero.org/groups/392292/items/6UFVJ9EG</idno>
<idno type="URI">http://www.worldcat.org/oclc/68740316</idno>
<imprint>
<pubPlace>Mausilii</pubPlace>
<publisher>Typis Fratrum Prædicatorum</publisher>
<date>1905</date>
</imprint>
</monogr> 
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
                
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc status="UncorrectedTranscription"> 
            <change when="2017-07-05" who="http://syriaca.org/person.xml#jwalters">Edited text
                structure</change>

            <change when="2017-04-18" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text type="PrintTranscription">
        <body>
            <div type="title" n="0">
                <ab xml:lang="syr">ܥܲܠ ܒܪܵܫܝܼܬܼ ܘܥܲܠ ܐܝܼܬܼܘܼܬܹܗ ܕܐܲܠܵܗܵܐ</ab>
            </div>
            <div type="rubric" xml:lang="syr">
                <pb ed="http://syriaca.org/bibl/1765" n="168"/>

                <l>ܡܐܡܪܐ ܕܬܠܬܝܢ ܘܐܪܒܥܐ</l>
                <l>ܥܲܠ ܒܪܵܫܝܼܬܼ ܘܥܲܠ ܐܝܼܬܼܘܼܬܹܗ ܕܐܲܠܵܗܵܐ</l>
            </div>
            <div type="text" xml:lang="syr">
                <l n="1">:ܒܪܵܫܝܼܬܼ ܫܸܡܥܹ̇ܬܼ ܕܲܟܼܬ݂ܲܒܼ ܡܘܼܫܹܐ ܩܕܼܵܡ ܟܠ ܡܸܕܹܿܡ</l>
                <l n="2">ܘܲܒܼܥܹ̇ܝܬܼ ܕܐܸܚܙܘܿܩ ܒܲܫܒܼܝܼܠ ܡܸܠܵܘ̈ܗܝ ܠܘܵܬܼ ܫܘܼܪܵܝܵܐ ܀</l>
                <l n="3">:ܚܲܡܸܫ ܐܵܬܼ̈ܘܵܢ ܚܙܹܝ̇ܬܹܗ ܕܲܪܲܫܲܡ̣ ܒܪܹܫ ܣܘܼܪܓܵܕܼܵܐ</l>
                <l n="4">ܘܡܲܠ̣ܟܲܢܝ ܪܸܥܝܵܢܝ ܠܡܸܬܼܗܲܓܵܝܘܼ ܒܚܲܕܼܬܼܘܼܬܼ ܣܸܦܪܹܗ ܀</l>
                <l n="5">:ܐܲܝܟ ܕܲܠܟܹܐܦܹ̈ܐ ܦܣ݂ܲܠ ܐܵܬܼ̈ܘܬܼܵܐ ܒܦܲܪܘܠܵܐ ܕܪܘܼܚܵܐ</l>
                <l n="6">ܘܲܒܼܢ̣ܵܐ ܥܠܲܝܗܹܝܢ ܒܲܝܬܵܐ ܪܲܒܵܐ ܕܪܵܡ̇ܐ ܘܥܘܼܡܩܵܐ ܀</l>
                <l n="7">:ܐܲܝܟ ܣܲܡܡܵܢܹ̈ܐ ܡܲܕܸܿܟ ܪܸܡܙܵܐ ܒܡܸܠܹ̈ܐ ܕܦܘܼܡܹܗ</l>
                <l n="8">ܘܨܵܪ ܒܸܪ̈ܝܵܬܼܵܐ ܕܠܵܐ ܚܲܙ̈ܝܵܢ ܠܹܗ ܟܲܕܼ ܟܡܸܬܿܬܿܩ̈ܝܵܢ ܀</l>
                <l n="9">:ܒܲܕܼܡܘܼܬܼ ܨܲܠܡܵܐ ܪܲܟܿܒܹܗ ܠܥܵܠܡܵܐ ܕܲܗܘ̤ܸܵܐ ܒܪܵܫܝܼܬܼ</l>
                <l n="10">:ܘܫܲܩ݂ܲܠ ܣܵܡܹ݂ܗ ܩܕܼܵܡ ܚܲܙܵܝܹ̈ܐ ܕܢܸܬܼܒܲܩܘܿܢ ܒܹܗ</l>
                <l n="11">:ܛܲܟܼܣܵܐ ܪܲܒܵܐ ܥܒ݂ܲܕܼ ܨܲܝܵܐ ܠܐܘܼܡ̇ܢܘܼܬܹܗ</l>
                <l n="12">ܕܨܵܪ ܒܸܪ̈ܝܵܬܼܵܐ ܘܐܲܟܸܿܢ ܝܘܼܩܢܵܐ ܕܫܸܡ ܒܵܪܘܿܝܵܐ ܀</l>
                <l n="13">:ܛܲܟܼܣܵܐ ܕܡܲܠܟܵܐ ܚܵܘܝܼ ܠܘܼܩܕܼܵܡ ܠܥܲܒܼܕܲܝ̈ ܡܲܠܟܵܐ</l>
                <l n="14">ܘܐܲܟܸܿܢ ܐܲܪܝܼܡ ܘܹܐܠܵܐ ܕܬܲܪܥܵܐ ܕܒܹܝܬܼ ܡܲܠܟܿܘܼܬܼܵܐ ܀</l>
                <l n="15">:ܐܲܝܟ ܫܲܬܼܐܸܣܬܼܵܐ ܣܵܡ̣ܵܗ̇ ܠܡܸܠܬܼܵܐ ܗܲܝ̇ ܕܲܒܼܪܵܫܝܼܬܼ</l>
                <l n="16">ܘܲܠܥܸܠ ܡܸܵܢܵܗ̇ ܒܪ̣ܵܐ ܐܲܠܵܗܵܐ ܐܲܝܟ ܒܲܢܵܝܵܐ ܀</l>
                <l n="17">:ܒܪܵܫܝܼܬܼ ܐܸܡ݂ܲܪ ܒܪ̣ܵܐ ܐܲܠܵܗܵܐ ܫܡܲܝܵܐ ܘܐܲܪܥܵܐ</l>
                <l n="18">ܠܟܼܵܬ ܗܝ̤ ܒܪܝܼܬܼܵܐ ܘܲܠܗܲܠ ܡܸܢܸܗ̇ ܡܵܪܹܐ ܒܪܝܼܬܼܵܐ ܀</l>
                <l n="19">:ܒܪܝܼܬܼܵܐ ܐܸܡ݂ܲܪ ܩܕܼܵܡ ܒܵܪܘܿܝܵܐ ܘܟܸܢ ܒܵܪܘܿܝܵܐ</l>
                <l n="20">ܠܵܘ ܕܩܲܕܼܝܼܡܵܐ ܐܸܠܵܐ ܕܢܵܘܕܲܥ ܙܲܒܼܢܵܐ ܕܲܗܘ̤ܵܬܼ ܀</l>
                <l n="21">:ܗܵܘܝܵܐ ܐܵܘܕܲܥ ܒܝܲܕܼ ܗܵܝ̇ ܕܲܟܼܬܲܒܼ ܒܪܵܫܝܼܬܼ ܠܘܼܩܕܼܵܡ</l>
                <l n="22">ܘܥܲܠ ܒܵܪܘܿܝܵܐ ܓܠ̣ܵܐ ܕܐܝܼܬܼܵܘܗܝ ܗ̄ܘ̣ܵܐ ܕܠܵܐ ܫܘܼܪܵܝܵܐ ܀</l>
                <l n="23">:ܕܠܵܐ ܫܘܼܪܵܝܵܐ ܐܝܼܬܼܵܘܗܝ ܐܝܼܬܼܝܵܐ ܕܐܲܝܬܿܝܼ ܒܪܝܼܬܼܵܐ</l>
                <l n="24">ܘܲܕܼܠܵܐ ܫܘܼܠܵܡ ܡܩܵܘܸܐ ܒܛܲܟܼܣܵܐ ܕܐܲܡܝܼܢܘܼܬܹܗ ܀</l>
                <l n="25">:ܕܐܝܼܬܼܵܘܗܝ ܘܐܝܼܬܼܵܘܗܝ ܡܨܸܐ ܪܸܥܝܵܢܵܐ ܕܢܹܐܡܲܪ ܒܲܠܚܘܿܕܼ</l>
                <l n="26">ܘܕܲܐܝܟܲܢ ܐܝܼܬܼܵܘܗܝ ܐܲܚܝܼܕܼ ܬܲܪܥܵܐ ܩܕܼܵܡ ܥܘܼܩܵܒܹܗ ܀</l>
                <l n="27">:ܠܲܝܬܿ ܠܲܟܼܝܵܢܹܗ ܕܐܸܚܙܹܝܗܝ ܥܲܝܢܵܐ ܕܲܥܒܼܵܕܼ ܐܝܼܕܸܵܘ̈ܗܝ</l>
                <l n="28">ܘܠܵܐ ܠܲܥܒܼܵܕܵܘ̈ܗܝ ܕܢܸܬܼܒܲܩܘܿܢ ܒܹܗ ܠܦܘܼܬܼ ܪܸܓܲܬܼܗܘܿܢ ܀ </l>

                <pb ed="http://syriaca.org/bibl/1765" n="169"/>
                <l n="29">:ܕܠܵܐ ܪܘܼܟܵܒܼܵܐ ܗ̄ܘ̣ ܘܕܼܠܵܐ ܣܵܟܼܵܐ ܗ̄ܘ̣ ܘܲܕܼܠܵܐ ܚܙܵܬܼܵܐ ܗ̄ܘ̣</l>
                <l n="30">ܘܠܵܐ ܡܸܫܬܲܚܠܲܦ ܡ̣ܢ ܗܵܝ̇ ܕܐܝܼܬܼܵܘܗܝ ܐܘܵܬܼ ܕܲܠܩܘܼܒܼܠܵܐ ܀</l>
                <l n="31">:ܪܵܡ ܗ̄ܘ̣ ܟܝܵܢܹܗ ܡ̣ܢ ܫܘܼܚܠܵܦܹ̈ܐ ܘܡ̣ܢ ܚܲܙܵܝܹ̈ܐ</l>
                <l n="32">ܘܠܲܝܬܿ ܒܲܥܒܼܝܼܕܹ̈ܐ ܕܣܵܦܹ̇ܩ ܗܵܘܢܹܗ ܕܢܹܐܡܲܪ ܕܲܟܼܡܵܐ ܗ̄ܘ̣ ܀</l>
                <l n="33">:ܟܝܵܢܵܐ ܕܥܲܠ ܟܠ ܐܲܚܝܼܕܼ ܢܘܼܡܹܐ ܒܪܵܘܡܵܐ ܘܥܘܼܡܩܵܐ</l>
                <l n="34">ܘܲܠܓܼܵܘ ܡܸܢܹܗ ܚܒܼܝܼܫ ܟܠܡܸܕܹܿܡ ܕܲܗܘ̤ܵܐ ܡܸܢܹܗ ܀</l>
                <l n="35">:ܡܸܢܹܗ ܡܲܠܝܵܐ ܒܪܝܼܬܼܵܐ ܕܲܒܼܪܵܐ ܡ̣ܢ ܠܵܐ ܡܸܕܹܿܡ</l>
                <l n="36">ܘܗܵܢܵܘ̇ ܬܲܗܪܵܐ ܕܟܲܕܼ ܠܲܝܬܿ ܡܸܕܹܿܡ ܒܪ̣ܵܐ ܟܠ ܡܸܕܹܿܡ ܀</l>
                <l n="37">:ܒܪܸܡܙܹܗ ܩܵܐܹ̇ܡ ܥܵܠܡܵܐ ܪܲܒܵܐ ܥܲܠ ܠܵܐ ܡܸܕܹܿܡ</l>
                <l n="38">ܘܗܵܐ ܬܸܕܼܡܘܼܬܵܐ ܕܣܝܼܡ ܟܠܡܸܕܹܿܡ ܥܲܠ ܠܵܐ ܡܸܕܹܿܡ ܀</l>
                <l n="39">:ܒܚܹܝܠ ܚܲܝܘܼܬܼܵܐ ܡܲܞܸܐ ܟܝܵܢܹ̈ܐ ܡܠܝܼܠܹ̈ܐ ܘܚܲܪ̈ܫܹܐ</l>
                <l n="40">ܘܗܵܐ ܬܲܚܘܝܼܬܼܵܐ ܕܪܲܒܿܘܼܬܼ ܚܲܝܠܹܗ ܒܗܘܿܢ ܒܲܟܼܝܵܢܹ̈ܐ ܀</l>
                <l n="41">:ܟܝܵܢܹ̈ܐ ܩܵܥܹ̇ܐ ܥܲܠ ܪܲܒܿܘܼܬܹܗ ܕܠܵܐ ܡܸܬܿܕܼܪܟܵܐ</l>
                <l n="42">ܘܲܒܼܣܘܼܥܪ̈ܵܢܹܐ ܡܚܵܘܹܝܢ ܚܲܝܠܵܐ ܕܥܵܒܼܘܿܕܼܬܹܗ ܀</l>
                <l n="43">:ܠܵܐ ܡܸܬܿܕܲܪܟܵܐ ܐܘܿ ܡ̇ܢܘܼܬܹܗ ܡ̣ܢ ܒܲܥܵܝܹ̈ܐ</l>
                <l n="44">ܕܲܟܼܡܵܐ ܕܒܼܵܥܹ̇ܝܢ ܠܗܲܠ ܡ̣ܢ ܣܵܟ̣ܵܐ ܣܝܼܡܵܐ ܒܥܵܬܹܗ ܀</l>
                <l n="45">:ܠܵܐ ܠܹܗ ܣܵܟܼܵܐ ܘܠܵܐ ܠܲܒܼܥܵܬܹܗ ܫܘܼܠܵܡ ܡܸܠܹ̈ܐ</l>
                <l n="46">ܘܐ̄ܢܵܫܵܐ ܠܵܠܹ̇ܐ ܐܲܝܢܵܐ ܕܒܼܵܥܹ̇ܐ ܒܥܵܬܼܵܐ ܕܲܥܠܵܘܗܝ ܀</l>
                <l n="47">:ܦܘܼܫ ܒܲܥܵܝܵܐ ܠܵܐ ܬܸܬܼܦܲܫܲܚ ܒܲܒܼܥܵܬܼ ܟܲܣܝܵܐ</l>
                <l n="48">ܕܲܥ ܠܲܟܼܝܵܢܵܟ ܘܗܲܒܼ ܪܲܒܿܘܼܬܼܵܐ ܠܲܡܬܿܩܢܵܢܵܟ ܀</l>
                <l n="49">:ܒܥܝܼ ܐܸܢ ܒܵܥܹ̇ܝܬܿ ܒܥܵܬܼܵܐ ܕܦܲܐܝܵܐ ܠܲܕܼܠܵܐ ܣܵܟܼܵܐ</l>
                <l n="50">ܕܐܲܝܟܲܢ ܐܝܼܬܼܵܘܗܝ ܟܝܵܢܵܐ ܫܲܘܝܵܐ ܩܢܘܿܡܹ̈ܐ ܬܠܵܬܼܵܐ ܀</l>
                <l n="51">:ܒܥܝܼ ܕܐܲܝܟܲܢܵܐ ܐܝܼܬܼ ܒܲܟܼܝܵܢܵܐ ܫܘܼܪܵܝܵܐ</l>
                <l n="52">ܐܲܒܼܵܗܘܼܬܼܵܐ ܘܝܼܠܝܼܕܼܘܼܬܼܵܐ ܘܢܵܦܘܿܩܘܼܬܼܵܐ ܀</l>
                <l n="53">:ܐܵܦܠܵܐ ܗܵܕܹܐ ܠܵܘ ܒܲܒܼܥܵܬܼܵܐ ܢܸܒܼܥܸܐ ܕܐܲܝܟܲܢ</l>
                <l n="54">ܐܸܠܵܐ ܒܚܘܼܒܵܐ ܕܲܦܠܸܐ ܠܐܲܝܢܵܐ ܕܝܵܠܹ̇ܦ ܀</l>
                <l n="55">:ܒܚܘܼܒܵܐ ܦܲܐܝܵܐ ܗ̄ܝܼ ܠܡܸܒܼܥܵܐ ܒܥܵܬܼܵܐ ܕܥܲܠ ܐܝܼܬܼܘܼܬܼܵܐ</l>
                <l n="56">ܘܲܕܼܠܵܐ ܒܨܵܬܼܵܐ ܫܲܦܝܼܪ ܗܸܪܓܵܐ ܕܥܲܠ ܟܲܣܝܘܼܬܼܵܐ ܀</l>
                <l n="57">:ܡܵܕܹܝܢ ܠܵܐ ܥܕܼܝܼܠ ܐܲܝܢܵܐ ܕܒܼܵܥܹ̇ܐ ܠܡܹܐܠܲܦ ܫܲܦܝܼܪ</l>
                <l n="58">ܐܸܠܵܐ ܐܲܝܢܵܐ ܕܲܒܼܚܸܪܝܵܢܵܐ ܡܪܲܟܸܿܒܼ ܡܸܠܹ̈ܐ ܀</l>
                <l n="59">:ܐܡܹܐܠܲܦ ܥܸܠܹ̇ܬܼ ܠܒܹܝܬܼ ܢܵܡܘܿܣܹ̈ܐ ܕܲܡܠܸܟ ܡܲܠ̈ܟܹܿܐ</l>
                <l n="60">ܘܕܸܐܚܙܸܐ ܛܲܟܼܣܵܐ ܕܒܹܝܬܼ ܡܲܠܟܿܘܼܬܼܵܐ ܕܠܵܐ ܚܲܙܝܵܐ ܠܝܼ ܀</l>
                <l n="61">:ܠܵܘ ܕܐܸܬܼܒܲܩܸܐ ܒܟܲܣܝܵܐ ܥܸܠܹ̇ܬܼ ܠܐܲܝܟܵܐ ܕܥܹܠܹ̇ܬܼ</l>
                <l n="62">ܐܸܠܵܐ ܕܐܸܫܡܲܥ ܡܲܡܠܠܵܐ ܚܲܕܼܬܼܵܐ ܥܲܠ ܟܲܣܝܘܼܬܵܪܐ ܀</l>
                <l n="63">:ܡܲܡܠܠܵܐ ܚܲܕܼܬܼܵܐ ܟܬܲܒܼ ܚܲܕܼ ܓܼܒܼܪܵܐ ܒܩܲܢܝܵܐ ܕܪܘܼܚܵܐ</l>
                <l n="64">ܘܲܒܼܥܹ̇ܝܬܼ ܕܐܹܠܲܦ ܚܹܝܠ ܣܘܼܟܵܠܵܐ ܕܲܟܼܣܸܐ ܒܡܸܠܵܘ̈ܗܝ ܀ </l>

                <pb ed="http://syriaca.org/bibl/1765" n="170"/>
                <l n="65">:ܒܪܵܫܝܼܬܼ ܬܲܪܓܸܿܡ ܚܲܕܼ ܟܵܪܘܿܙܵܐ ܒܹܝܬܼ ܐܲܪ̈ܗܵܢܹܐ</l>
                <l n="66">ܘܲܨܒܹ̇ܝܬܼ ܕܐܸܕܲܥ ܕܡ̇ܢܲܐ ܗ̄ܝܼ ܥܸܠܬܼܵܐ ܕܟܼܵܪܘܿܙܘܼܬܹܗ ܀</l>
                <l n="67">:ܒܪܹܫ ܦܸܬܓܼܵܡܵܘ̈ܗܝ ܚܙܹ̇ܝܝܬܼ ܟܲܕܼ ܪܵܗܹ̇ܛ ܫܡܵܐ ܕܲܒܼܪܵܫܝܼܬܼ</l>
                <l n="68">ܘܲܠܗܲܠ ܡܸܢܹܗ ܫܸܡ ܒܵܪܘܿܝܵܐ ܕܲܒܼܪܵܐ ܒܪܵܫܝܼܬܼ ܀</l>
                <l n="69">:ܫܸܡ ܐܲܠܵܗܵܐ ܫܡܥܹ̇ܬܼ ܕܲܒܼܪܵܐ ܒܪܝܼܬܼܵܐ ܒܪܵܫܝܼܬܼ</l>
                <l n="70">ܘܫܲܚܩ݂ܲܢܝ ܪܸܥܝܵܢܝ ܕܐܸܒܼܥܸܐ ܒܚܘܼܒܵܐ ܒܥܵܬܼܵܐ ܕܫܲܡܹܗ ܀</l>
                <l n="71">:ܫܡܹܗ ܐܵܣܸܦ ܒܝܼ ܢܘܼܪܵܐ ܕܲܫܡܹܗ ܕܐܸܕܲܥ ܠܲܫܡܹܗ</l>
                <l n="72">ܘܗܵܐ ܡܛܲܝܲܒܼ ܕܐܸܩܪܹܝܗܘܗܝ ܒܲܫܡܵܐ ܕܲܦܠܸܐ ܠܲܫܡܹܗ ܀</l>
                <l n="73">:ܐܲܠܵܗ ܘܒܼܵܪܹܐ ܒܪܝܼܬܼܵܐ ܩܪ̣ܵܝܗܝ ܒܲܪ ܥܲܡܪܲܡ</l>
                <l n="74">ܘܗܵܐ ܡܕܲܟܸܐ ܐ̄ܢܵܐ ܕܐܸܩܪܹܝܘܗܝ ܐܵܦ ܐ̄ܢܵܐ ܐܲܟܼܡܵܐ ܕܲܩ̣ܪܵܝܗܝ ܀</l>
                <l n="75">:ܕܐܲܠܵܗܵܐ ܟܠܵܐ ܗ̄ܘ̣ ܫܵܠܹ̇̄ܡ ܐ̄ܢܵܐ ܠܹܗ ܠܒܲܪ ܥܸܒܼܪ݁ܵܝܹܐ</l>
                <l n="76">ܘܲܕܼܒܼܵܪܘܿܝܵܐ ܗ̄ܘ̣ ܡܩܲܠܸܣ ܐ̄ܢܵܐ ܠܹܗ ܠܲܥ̇ܒܼܵܕܼ ܐܝܼܕܼܵܘ̈ܗܝ ܀</l>
                <l n="77">:ܕܐܝܼܬܼܵܘܗܝ ܐܝܼܬܼܝܵܐ ܕܠܵܐ ܫܘܼܪܵܝܵܐ ܫܲܪܝܼܪܵܐ ܠܝܼ</l>
                <l n="78">ܘܲܕܼܠܲܝܬܿ ܫܘܼܠܵܡ ܠܐܲܡܝܼܢܘܼܬܹܗ ܠܵܐ ܡܕܲܓܸܿܠ ܐ̄ܢܵܐ ܀</l>
                <l n="79">:ܕܠܵܐ ܡܸܣܬܲܝܲܟ ܟܝܵܢ ܐܝܼܬܼܘܼܬܹܗ ܡܩܲܒܸܿܠ ܐ̄ܢܵܐ ܠܹܗ</l>
                <l n="80">ܘܲܕܼܠܵܐ ܢܵܦܹ̇ܠ ܬܚܹܝܬܼ ܚܲܙܵܝܹ̈ܐ ܡܗܲܝܡܸܢ ܐ̄ܢܵܐ ܒܹܗ ܀</l>
                <l n="81">:ܕܠܵܐ ܡܸܫܬܿܚܠܲܦ ܡ̣ܢ ܡ̇ܐ ܕܐܝܼܬܼܵܘܗܝ ܪܸܥܝܵܢܝ ܣܵܗܹ̇ܕܼ</l>
                <l n="82">ܘܲܕܼܠܵܐ ܚܵܐܹ̇ܫ ܒܲܡܚܝܼ̈ܠܵܬܼܵܐ ܐܸܫܵܢܝ ܩܵܥܹ̇ܐ ܀</l>
                <l n="83">:ܕܥܲܡ ܐܝܼܬܼܘܼܬܹܗ ܩܢܸܐ ܝܼܕܲܥܬܼܵܐ ܕܗܵܠܹܝܢ ܕܲܗ̤ܵܘܲܝ̈</l>
                <l n="84">ܘܐܲܝܟ ܕܲܒܼܠܘܼܚܹ̈ܐ ܟܬܼܝܼܒܼܵܐ ܒܡܲܕܲܥܝ ܘܠܵܐ ܡܸܬܼܠܚܝܵܐ ܀</l>
                <l n="85">:ܕܝ̇ܵܕܲܥ ܗ̄ܘ̣ܵܐ ܟܠ ܐܲܝܟܲܢ ܗܵܘܹ̇ܐ ܥܲܕܼܠܵܐ ܢܸܗܘܸܐ</l>
                <l n="86">ܠܥܹܝܢ ܐܲܪ̈ܥܵܢܹܐ ܘܲܡܫܲܝܵܢܹ̈ܐ ܡܲܟܼܪܸܙ ܐ̄ܢܵܐ ܠܵܗ̇ ܀</l>
                <l n="87">:ܕܐܝܼܬܼ ܒܲܟܼܝܵܢܹܗ ܩܢܘܿܡܹ̈ܐ ܫ̈ܘܲܝܵܐ ܕܲܫܘܹܝܢ ܥܲܡܹܗ</l>
                <l n="88">ܫܡܲܝܵܐ ܘܐܲܪܥܵܐ ܢܸܩܥܘܿܢ ܥܲܡ ܦܘܼܡܝ ܕܗܵܟܲܢ ܐܝܼܬܹܝܗ̇ ܀</l>
                <l n="89">:ܕܐܝܼܬܼܵܘܗܝ ܐܲܒܼܵܐ ܘܲܒܼܪܵܐ ܘܪܘܼܚܵܐ ܚܕܼܵܐ ܐܝܼܬܼܘܼܬܼܵܐ</l>
                <l n="90">ܡܠܝܼܠܹ̈ܐ ܘܚܲܪ̈ܫܹܐ ܢܲܪܡܘܿܢ ܐܝܼܕܼܵܐ ܒܲܫܛܵܪ ܡܸܠܲܝ̈ ܀</l>
                <l n="91">:ܕܐܲܒܼܵܐ ܗ̄ܘ̣ ܘܲܒܼܪܵܐ ܝܲܠܕܵܐ ܗ̄ܘ̣ ܘܪܘܼܚܵܐ ܐܝܼܬܼܝܵܐ ܗ̄ܘ̣</l>
                <l n="92">ܒܲܫܒܼܝܼܠ ܬܵܕܿܝܼܬܼܝ ܢܸܪܕܿܘܿܢ ܐ̄ܢܵܫܵܐ ܘܪ̈ܘܼܚܵܢܵܝܹܐ ܀</l>
                <l n="93">:ܕܠܲܝܬܿ ܒܹܝܬܼ ܐܲܒܼܵܐ ܠܲܒܼܪܵܐ ܘܪܘܼܚܵܐ ܛܵܘܪܵܐ ܘܪܸܡܙܵܐ</l>
                <l n="94">ܐܸܠܘܼ ܐܝܼܬܼ ܗ̄ܘ̣ܵܐ ܒܪܝܼܬܼܵܐ ܐ̄ܚܪܹܬܼܵܐ ܙܥܘܿܪܝܵܐ ܕܬܼܵܘܕܹܿܐ </l>
                <l n="95">:ܘܠܵܐ ܡܸܣܬܲܕܩܝܼܢ ܒܝܲܕ ܦܘܼܪܫܵܢܵܐ ܚܲܕܼ ܡ̣ܢ ܚܲܒܼܪܹܗ</l>
                <l n="96">ܠܲܝܬܿ ܒܲܥܒܼܝܼܕܹ̈ܐ ܕܢܹܐܡܲܪ ܕܲܟܼܡܵܐ ܗ̄ܝܼ ܗܵܝ ܫܲܘܝܘܼܬܼܵܐ ܀ </l>

                <pb ed="http://syriaca.org/bibl/1765" n="171"/>
                <l n="97">:ܕܟܲܕܼ ܐܸܢܘܿܢ ܬܠܵܬܼܵܐ ܐܸܢܘܿܢ ܘܲܒܚܲܕܼ ܐܸܢܘܿܢ</l>
                <l n="98">ܠܲܝܬܿ ܠܸܫܢܵܐ ܕܲܡܨܸܐ ܢܩܲܠܸܣ ܠܗܵܝ̇ ܐܝܼܬܼܘܼܬܼܵܐ ܀</l>
                <l n="99">:ܠܵܐ ܗ̄ܘ̣ܵܐ ܐܝܼܬܼܝܹ̈ܐ ܬܐܵܬܼܵܐ ܐܸܡ̇ܪܹܬܼ ܒܗܵܝ̇ ܕܲܬܼܠܵܬܼܵܐ</l>
                <l n="100">ܐܸܠܵܐ ܩܢܘܿܡܹ̈ܐ ܬܠܵܬܼܵܐ ܕܲܫܘܹܝܢ ܒܵܗ̇ ܒܐܝܼܬܼܘܼܬܼܵܐ ܀</l>
                <l n="101">:ܚܕܼܵܐ ܐܝܼܬܼܘܼܬܼܵܐ ܐܸܡ̇ܪܹܬܼ ܕܐܝܼܬܹܝܗ̇ ܘܬܼܘܼܒܼ ܐܵܡܲ݁ܪ ܐ̄ܢܵܐ</l>
                <l n="102">ܘܒܼܵܗ̇ ܒܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ ܕܠܵܐ ܡܸܣܬܲܕܼܩܝܼܢ ܀</l>
                <l n="103">:ܠܒܼܘܼܕܵܩ ܩܢܘܿܡܹ̈ܐ ܡܝܼܡ ܡܸܢܝܵܢܵܐ ܚܲܕܼ ܒܵܬܲܪ ܚܲܕܼ</l>
                <l n="104">ܕܢܸܕܲܥ ܟܠܢܵܫ ܕܫܲܪܝܼܪ ܛܲܟܼܣܵܐ ܕܲܩܢܘܿܡܲܝ̈ܗܘܿܢ ܀</l>
                <l n="105">:ܫܪܵܪܵܐ ܓܲܠܝܵܐ ܡܲܟܼܪܸܙ ܛܲܟܼܣܵܐ ܕܲܫܡܵܗܲܝ̈ܗܘܿܢ</l>
                <l n="106">ܕܟܼܠ ܕܐܼܝܼܬܼ ܠܐܲܒܼܵܐ ܐܵܦ ܐܝܼܬܼ ܠܲܒܼܪܵܐ ܘܲܠܪܘܼܚܩܘܼܕܼܫܵܐ ܀</l>
                <l n="107">:ܚܲܕܼܘ ܟܝܵܢܵܐ ܫܘܼܠܛܵܢܵܐ ܘܚܲܕܼ ܨܸܒܼܝܵܢܵܐ</l>
                <l n="108">ܘܠܲܝܬܿ ܦܘܼܪܫܵܢܵܐ ܕܪܲܒܿ ܐܵܘ ܕܲܙܥܘܙܿܪ ܒܹܝܬܼ ܚܲܕܼ ܠܲܐ̄ܚܪܹܝܢ ܀</l>
                <l n="109">:ܠܲܝܬܿ ܒܐܝܼܬܼܘܼܬܼܵܐ ܡܸܕܸܿܡ ܕܲܒܼܨܝܼܪ ܡ̣ܢ ܐܝܼܬܼܘܼܬܼܵܐ</l>
                <l n="110">ܕܟܼܠ ܕܐܝܼܬܼܘܼܬܼܵܐ ܗ̄ܝܼ ܠܲܝܬܿ ܬܘܼܒܼ ܕܲܪܓܼܵܐܬ ܕܪܲܒ ܐܵܘ ܕܲܙܥܘܿܪ ܀</l>
                <l n="111">:ܠܵܐ ܩܲܕܿܝܼܡܵܐ ܐܲܒܼܵܗܘܼܬܼܵܐ ܕܐܲܒܼܵܐ ܠܝܲܠܕܹܿܗ</l>
                <l n="112">ܘܠܵܐ ܬܘܼܒܼ ܒܪܝܼܬܼܵܐ ܕܲܒܼܪܵܐ ܒܨܝܼܪܵܐ ܡ̣ܢ ܝܵܠܘܿܕܹܗ ܀</l>
                <l n="113">:ܠܵܐ ܛܠܸܐ ܪܘܼܚܵܐ ܠܵܐ ܡ̣ܢ ܐܲܒܼܵܐ ܘܠܵܐ ܡ̣ܢ ܝܲܠܕܵܐ</l>
                <l n="114">ܠܵܐ ܒܐܝܼܬܼܘܼܬܼܵܠ ܘܠܵܐ ܒܫܘܼܠܛܵܢܵܐ ܕܥܲܠ ܟܠ ܒܸܪ݁ܝܵܢ ܀</l>
                <l n="115">:ܚܲܕܼ ܐܝܼܬܲܝܗܘܿܢ ܟܡܵܐ ܐܸܢ ܣܝܼܡܝܼܢ ܚܲܕܼ ܒܵܬܲܪ ܚܲܕܼ</l>
                <l n="116">ܬܠܵܬܼܵܐ ܐܸܢܘܿܢ ܟܡܵܐ ܐܸܢ ܚܲܕܼ ܗ̄ܘ̣ ܟܝܵܢܵܐ ܕܲܒܼܗܘܿܢ ܀</l>
                <l n="117">:ܬܠܵܬܼܵܐ ܐܸܢܘܿܢ ܡܸܛܠ ܛܲܟܼܣܵܐ ܕܲܫܡܵܗܲܝ̈ܗܘܿܢ</l>
                <l n="118">ܘܬܼܘܼܒܼ ܚܲܕܼ ܐܸܢܘܿܢ ܒܗܵܝ̇ ܕܲܟܼܝܵܢܵܐ ܫܘܸܐ ܗ̄ܘ̣ ܒܲܟܼܝܵܢܹܗ ܀</l>
                <l n="119">:ܠܵܘ ܒܲܦܣܵܩܵܐ ܘܲܒܼܦܘܼܪܫܵܢܵܐ ܦܪܝܼܫ ܚܲܕܼ ܡ̣ܢ ܚܲܕܼ</l>
                <l n="120">ܐܸܠܵܐ ܒܲܡܫܵܐ ܘܲܒܼܡܸܢܵܝܵܢܵܐ ܕܠܵܐ ܒܘܼܠܒܵܠܵܐ ܀</l>
                <l n="121">:ܘܗܵܐ ܬܲܚܘܝܼܬܼܵܐ ܕܗܵܕܹܐ ܕܐܸܡ̇ܪܹܬܼ ܒܬܼܘܼܩܵܢܲܝ̈ܗܘܿܢ</l>
                <l n="122">ܕܐܝܼܬܼ ܗ̄ܘ̣ ܡܸܕܸܿܡ ܕܟܲܕܼ ܚܲܕܼ ܐܝܼܬܼܵܘܗܝ ܐܝܼܬܼ ܒܹܗ ܡܸܕܸܿܡ ܀</l>
                <l n="123">:ܚܘܼܪ ܒܐܸܣܦܹܪܵܐ ܕܫܸܡܫܵܐ ܪܲܒܵܐ ܕܡܲܢܗܲܪ ܥܲܠ ܟܠ</l>
                <l n="124">ܕܟܲܕܼ ܚܲܕܼ ܐܝܼܬܹܝܗ̇ ܐܝܼܬܼ ܒܵܗ̇ ܢܘܼܗܪܵܐ ܘܚܲܡܝܼܡܘܼܬܼܵܐ ܀</l>
                <l n="125">:ܚܲܕܼ ܗ̄ܘ̣ ܟܝܵܢܵܐ ܕܐܸܣܦܹܪ ܫܸܡܫܵܐ ܘܲܕܼܙܲܠܝܼܩܹ̈ܐ</l>
                <l n="126">ܘܠܵܐ ܩܲܕܿܝܼܡܵܐ ܠܵܐ ܗܝ̤ ܠܕܼܝܼܠܵܗ̇ ܘܠܵܐ ܕܝܼܠܵܗ̇ ܠܵܗ̇ ܀</l>
                <l n="127">:ܒܵܗ̇ ܐܲܣܝܼܢܝܼܢ ܢܘܼܗܪܵܐ ܚܘܼܡ̇ܐ ܘܗ̤ܝ ܒܲܬܼܪ̈ܲܝܗܘܿܢ</l>
                <l n="128">ܘܟܲܕܼ ܚܲܕܼ ܐܸܢܘܿܢ ܬܠܵܬܼܵܐ ܐܸܢܘܿܢ ܒܣܘܼܪ݁ܵܢܲܝܗܘܿܢ ܀</l>
                <l n="129">:ܐ̄ܣܦܹܪܵܐ ܕܫܸܡܫܵܐ ܘܢܘܼܗܪܵܐ ܘܚܘܼܡ̇ܐ ܬܠܵܬܼܵܐ ܐܸܢܘܿܢ</l>
                <l n="130">ܘܲܬܼܠܵܬܼܵܐ ܒܚܲܕܼ ܬܘܼܒܼ ܡܸܬܼܝܲܕܼܥܝܼܢ ܕܠܵܐ ܦܘܼܪܫܵܢܵܐ ܀ </l>

                <pb ed="http://syriaca.org/bibl/1765" n="172"/>
                <l n="131">:ܠܵܐ ܐܸܬܼܚܲܙܝܲܬ̤ ܡܬܼܘܿܡ ܐܸܣܦܹܪܵܐ ܕܠܵܐ ܙܲܠܝܼܩܹ̈ܐ</l>
                <l n="132">ܘܠܵܐ ܕܢܲܚ̣ܘ ܡ̣ܢ ܥܘܼܒܵܗ̇ ܒܸܠܥܵܕܼ ܚܘܼܡ̇ܐ ܀</l>
                <l n="133">:ܗܵܝ̇ ܐܲܝܟ ܕܐܝܼܬܹܝܗ̇ ܒܛܲܟܼܣܵܐ ܕܲܟܼܢܝܼܫܘܼܬܼܵܗ̇</l>
                <l n="134">ܘܚܲܝܠܹ̈ܐ ܕܥܲܡܵܗ̇ ܒܐܲܡܝܼܢܘܼܬܼܵܐ ܕܠܵܐ ܡܸܣܬܲܕܩܵܐ ܀</l>
                <l n="135">:ܒܲܕܼܡܘܼܬܼ ܝܲܠܕܵܐ ܢܵܦܹ̇ܩ ܨܸܡܚܵܐ ܡ̣ܢ ܓܵܘ ܥܘܼܒܵܗ̇</l>
                <l n="136">ܘܟܲܕܼ ܛܵܒܼ ܢܵܦܹ̇ܩ ܠܵܘ ܒܲܦܣܵܩܵܐ ܢܵܦܹ̇ܩ ܡܸܢܵܗ̇ ܀</l>
                <l n="137">:ܒܛܲܟܼܣܵܐ ܕܪܘܼܚܵܐ ܩܲܢܝܝܵܐ ܚܲܝܠܵܐ ܕܚܲܡܝܼܡܘܼܬܼܵܐ</l>
                <l n="138">ܘܫܲܪܝܵܐ ܒܓܼܵܘܵܗ̇ ܘܢܵܦ̇ܩܵܐ ܡܸܢܵܗ̇ ܕܠܵܐ ܫܘܼܢܵܝܵܐ ܀</l>
                <l n="139">:ܠܵܟ ܬܸܫܒܿܘܿܚܬܵܐ ܒܪܵܘܡ̇ܐ ܘܥܘܼܡܩܵܐ ܐܝܼܬܼܝܵܐ ܓܢܝܼܙܵܐ</l>
                <l n="140">ܕܲܒܼܪܲܝܬܿ ܥܵܠܡܹ̈ܐ ܕܲܠܥܸܠ ܘܕܲܠܬܲܚܬܿ ܒܪܸܡܙܵܐ ܕܚܲܝܠܵܟ ܀</l>
                <l n="141">:ܗܵܐ ܒܲܥܒܼܝܼܕܹ̈ܐ ܬܲܚܘܝܼܬܼ ܚܲܝܠܵܐ ܕܐܲܠܵܗܘܼܬܼܵܟ</l>
                <l n="142">ܕܚܵܙܩ̇ܝܼܢ ܘܫܵܪܹܝܢ ܕܠܵܐ ܫܘܼܢܵܝܵܐ ܡ̣ܢ ܕܘܼܟ ܠܲܐ̄ܚܪܹܝܢ ܀</l>
                <l n="143">:ܚܵܙܩ̇ܝܼܢ ܚܲܝܠܹ̈ܐ ܬܪܹܝܢ ܒܐܸܣܦܹܪܵܐ ܟܲܕܼ ܠܵܐ ܚܵ̇ܙܩܝܼܢ</l>
                <l n="144">ܘܫܵܪܹܝܢ ܨܹܝܕܼ ܟܠ ܟܲܕܼ ܠܵܐ ܡܫܲܢܹܝܢ ܡ̣ܢ ܕܘܼܟܲܬܼܗܘܿܢ ܀</l>
                <l n="145">:ܥܵܒܲ݁ܪ ܚܲܝܠܵܐ ܕܣܵܥܘܿܪܘܼܬܼܗܘܿܢ ܥܲܠ ܟܠ ܘܲܒܼܟܼܠ</l>
                <l n="146">ܘܠܵܐ ܡܸܬܼܥܵܘܟܼܵܐ ܩܲܠܝܼܠܘܼܬܹܗ ܒܡܸܬܼܚܵܐ ܕܥܲܠ ܟܠ ܀</l>
                <l n="147">:ܘܐܸܢܗܘ̤ ܕܫܸܡܫܵܐ ܥܒܼܵ̈݁ܕܼܵܐ ܥܒܼܝܼܕܼܵܐ ܬܡܝܼܗ ܬܘܼܩܵܢܹܗ</l>
                <l n="148">ܡܲܢ ܠܵܐ ܢܸܬܼܡܲܗ ܒܚܹܝܠ ܥܵܒܲܘܿܕܼܵܐ ܕܠܵܐ ܡܸܣܬܲܝܲܟ ܀</l>
                <l n="149">:ܠܵܐ ܡܸܣܬܿܝܲܟ ܣܵܟܹܗ ܒܣܵܟܼܵܐ ܕܡܸܣܬܲܝܟܼܵܢܹ̈ܐ</l>
                <l n="150">ܘܠܵܐ ܡܸܬܿܕܲܪܟܵܐ ܒܥܵܬܼܵܐ ܕܲܥܠܵܘܗܝ ܡ̣ܢ ܒܲܥܵܝܹ̈ܐ ܀</l>
                <l n="151">:ܘܐܸܢ ܐܝܼܬܼ ܕܒܼܵܥܹ̇ܐ ܕܢܲܒܲܥ ܡܸܠܹ݁̈ܐ ܕܲܗ̈ܦܵܟܼܵܬܼܵܐ</l>
                <l n="152">ܢܲܒܲܥ ܡ̇ܕܹܝܢ ܘܲܢܚܵܘܸܐ ܠܲܢ ܗܵܠܹܝܢ ܕܝܼܠܲܢ ܀</l>
                <l n="153">:ܢܚܵܘܸܐ ܕܐܲܝܟܲܢ ܫܲܪܝܵܐ ܢܲܦܫܵܐ ܒܓܼܵܘ ܗܲܕܵܡܹ̈ܐ</l>
                <l n="154">ܘܟܲܣܝܵܐ ܡ̣ܢ ܟܠ ܘܲܓܼܠܸܐ ܚܲܝܠܵܐ ܕܣܵܥܘܿܪܘܼܬܼܵܗ̇ ܀</l>
                <l n="155">:ܐܲܝܟܲܢ ܩܲܢܝܵܐ ܐܵܦ ܗܝ̤ ܚܲܝܠܹ̈ܐ ܬܪܹܝܢ ܒܲܟܼܝܵܢܵܗ̇</l>
                <l n="156">ܘܐܝܼܬܲܝܗܘܿܢ ܒܵܗ̇ ܘܲܠܒܲܪ ܡܸܢܵܗ̇ ܕܠܵܐ ܦܘܼܪܫܵܢܵܐ ܀</l>
                <l n="157">:ܐܲܝܟܲܢ ܪܵܗܹ̇ܝܛ ܚܹܝܠ ܚܲܝܘܼܬܼܵܗ̇ ܒܟܼܠܗܘܿܢ ܪܸ̈ܓܼܫܹܐ</l>
                <l n="158">ܘܠܵܐ ܡܸܬܼܥܵܘܟܼܵܐ ܩܲܠܝܼܠܘܼܬܼܵܗ̇ ܒܓܼܘܼܫܡܹ̈ܐ ܥܒܲܝ̈ܵܐ ܀</l>
                <l n="159">:ܐܲܝܟܲܢ ܚܵܙ̇ܩܵܐ ܡܸܠܬܼܵܐ ܕܡܸܢܵܗ̇ ܠܒܲܪ ܡ̣ܢ ܦܲܓܼܪܵܐ</l>
                <l n="160">ܘܠܵܐ ܡܸܬܼܪܲܚܩܵܐ ܠܵܐ ܡ̣ܢ ܨܹܐܕܹܝܗ̇ ܘܠܵܐ ܡ̣ܢ ܨܹܝܕܼ ܟܠ ܀</l>
                <l n="161">:ܐܲܝܟܲܢ ܒܵܗ̇ ܗ̄ܝܼ ܘܲܠܒܲܪ ܡܸܢܵܗ̇ ܒܥܵܬܼܵܐ ܟܠܵܗ̇</l>
                <l n="162">ܘܲܟܼܡܵܐ ܕܢܸܒܼܥܸܐ ܠܵܐ ܡܸܬܿܕܲܪܟܵܐ ܒܨܵܬܼܵܐ ܕܲܥܠܹܝܗ̇ ܀</l>
                <l n="163">:ܡܲܢ̣ܘܼ ܡ̣ܢ ܡܬܼܘܿܡ ܚܙ̣ܵܗ̇ ܒܲܚܙܵܬܼܵܐ ܕܪܸ̈ܓܼܫܹܐ ܕܲܠܒܲܪ</l>
                <l n="164">ܘܡܲܢ̣ܘܼ ܠܲܒܼ݂ܵܟܵܗ̇ ܘܐܸܬܼܒܲܩܝܼ ܒܵܗ̇ ܒܥܲܝܢܲܝ̈ ܒܸܣܪܵܐ ܀</l>
                <l n="165">:ܘܐܸܢܗܘ̤ ܕܐܝܼܬܼ ܒܲܢ ܡܸܕܹܿܡ ܕܲܥܣܸܩ ܡ̣ܢ ܒܘܼܚܪܵܢܲܢ</l>
                <l n="166">ܠܡܵܢ ܠܵܐܹ̇ܝܢ ܠܡܸܒܼܥܵܐ ܒܥܵܬܼܵܐ ܕܠܵܐ ܡܸܬܼܒܲܥܝܵܐ ܀</l>
                <l n="167">:ܠܵܐ ܡܸܬܼܒܲܥܝܵܐ ܒܥܵܬܼܵܐ ܟܣܝܼܬܼܵܐ ܕܥܲܠ ܐܝܼܬܼܘܼܬܼܵܐ</l>
                <l n="168">ܕܐܵܦܸܢ ܒܵܥܹ̇ܐ ܐܲܝܢܵܐ ܕܒܼܵܥܹ̇ܐ ܡܸܛܥܵܐ ܛܵܥܹ̇ܐ ܀ </l>

                <pb ed="http://syriaca.org/bibl/1765" n="173"/>
                <l n="169">:ܒܗܲܝܡܵܢܘܼܬܼܵܐ ܒܲܠܚܘܿܕܼ ܢܸܒܼܥܸܐ ܐܲܝܟ ܕܲܢܗܲܝܡܸܢ</l>
                <l n="170">ܟܲܕܼ ܐܵܦ ܗܵܕܹܐ ܠܵܘ ܒܲܒܼܥܵܬܼܵܐ ܐܸܠܵܐ ܒܚܘܼܒܵܐ ܀</l>
                <l n="171">:ܒܚܘܼܒܵܐ ܡܲܨܝܵܐ ܗ̄ܝܼ ܕܢܸܒܼܥܸܐ ܒܥܵܬܼܵܐ ܕܲܟܼܝܵܢ ܟܲܣܝܵܐ</l>
                <l n="172">ܕܐܲܝܟܲܢ ܐܝܼܬܼܵܘܗܝ ܘܐܝܼܬܼܒܹܗ ܒܢܘܿܡܹ̈ܐ ܠܬܵܬܼܵܐ ܕܲܫܘܹܝܢ ܀</l>
                <l n="173">:ܕܐܝܼܬܼܵܘܗܝ ܐܲܒܼܵܐ ܫܲܦܝܼܪ ܒܵܥܹ̇ܐ ܐܲܝܢܵܐ ܕܒܼܵܥܹ̇ܐ</l>
                <l n="174">ܘܐܝܼܬܼܠܹܗ ܝܲܠܕܵܐ ܘܪܘܼܚܵܐ ܕܡܸܢܹܗ ܦܲܐܝܵܐ ܕܢܵܘܕܹܿܐ ܀</l>
                <l n="175">:ܦܸܠܹܐ ܠܲܥܒܼܝܼܕܹ̈ܐ ܕܢܵܘܕܿܘܿܢ ܟܠܫܵܥ ܠܚܹܝܠ ܥܵܒܼ̇ܘܿܕܼܵܐ</l>
                <l n="176">ܕܟܲܕܼ ܠܲܝܬܿ ܐܸܢܘܿܢ ܬܲܩܸܢ ܐܸܢܘܿܢ ܡ̣ܢ ܠܵܐ ܡܸܕܹܿܡ ܀</l>
                <l n="177">:ܠܲܝܬܿ ܗ̄ܘ̣ܵܐ ܡܸܕܹܿܡ ܟܲܕܼ ܬܲܩܸܢ ܟܠ ܡ̣ܢ ܠܵܐ ܡܸܕܹܿܡ</l>
                <l n="178">ܘܕܲܨܒܼܵܐ ܒܚܘܼܒܹܿܗ ܗܘ̤ܵܐ ܟܠ ܡܸܕܹܿܡ ܡ̣ܢ ܠܵܐ ܡܸܕܹܿܡ ܀</l>
                <l n="179">:ܗܘ̤ ܒܲܠܚܘܿܕܼܵܘܗܝ ܐܝܼܬܼ ܗ̄ܘ̣ܵܐ ܩܕܼܵܡ ܟܠ ܘܲܠܗܲܠ ܡ̣ܢ ܟܠ</l>
                <l n="180">ܘܟܲܕܼ ܫܸܦܪܲܬ̤ ܠܹܗ ܗܘ̤ܵܐ ܠܹܗ ܡܸܕܸܿܡ ܡܸܕܹܿܡ ܪܲܒܵܐ ܀</l>
                <l n="181">:ܥܲܡ ܐܝܼܬܼܘܼܬܹܗ ܐܝܼܬܼܿܝܗܹܝܢ ܗ̣̄ܘܲܝ̈ ܗܵܠܹܝܢ ܕܲܗ̤ܘܲܝ̈</l>
                <l n="182">ܠܵܘ ܒܲܟܼܝܵܢܵܐ ܐܸܠܵܐ ܒܚܘܼܒܵܐ ܪ̈ܫܝܼܡܵܢ ܗ̣̄ܘܲܝ̈ ܒܹܗ ܀</l>
                <l n="183">:ܒܹܗ ܨܝܼܪܝܼܢ ܗ̄ܘ̣ܵܘ ܥܸܵܠܡܹ̈ܐ ܕܲܗܘ̤ܵܘ ܒܵܬܲܪ ܙܲܒܼܢܵܐ</l>
                <l n="184">ܘܲܡܢܹܝܢ ܗ̄ܘ̣ܵܘ ܠܹܗ ܕܲܟܼܡܵܐ ܘܐܲܝܟܲܢ ܘܐܸܡܲܬܼܝ ܗܵܘ̈ܝܵܢ ܀</l>
                <l n="185">:ܠܵܘ ܚܲܕܼܬܼܵܐܝܼܬܼ ܪܢܵܐ ܗ̄ܘ̣ܵܐ ܕܢܲܬܼܩܸܢ ܒܵܬܲܪ ܙܲܒܼܢܵܐ</l>
                <l n="186">ܘܠܵܐ ܗ̄ܘ̣ܵܐ ܒܙܲܒܼܢܵܐ ܚܵܪ̣ ܒܹܗ ܒܙܲܒܼܢܵܐ ܘܐܲܟܸܿܢ ܥܲܒܼ݂ܕܹܿܗ ܀</l>
                <l n="187">:ܛܲܟܼܣܵܐ ܥܒ݂ܲܕ ܠܹܗ ܠܲܥܒܼܵܕܼ ܐܝܼܕܼܵܘ̈ܗܝ ܕܐܸܡܲܬܼܝ ܢܸܗܘ̤ܵܐ</l>
                <l n="188">ܟܲܕܼ ܡ̣ܢ ܨܹܐܕܼܵܘܗܝ ܥܒܼܝܼܕܼ ܗ̄ܘ̣ܵܐ ܘܲܓܼܡܝܼܪ ܥܲܕܼܠܵܐ ܢܸܗܘܸܐ ܀</l>
                <l n="189">:ܡ̣ܢ ܫܘܼܪܵܝܵܐ ܕܠܵܐ ܫܘܼܪܵܝܵܐ ܣܝܼܡܵܐ ܗ̣̄ܘܵܬܼ ܠܹܗ</l>
                <l n="190">ܕܢܸܓܼܠܸܐ ܚܲܝܠܵܐ ܕܥܵܒܼ̇ܘܿܕܼܘܼܬܹܗ ܒܲܥܒܼܵܕܼ ܐܝܼܕܼܵܘ̈ܗܝ ܀</l>
                <l n="191">:ܚܲܟܿܝܼܡܵܐܝܼܬܼ ܥܒ݂ܲܕܼ ܟܠ ܕܲܥܒ݂ܲܕܼ ܚܲܟܿܝܼܡ ܟܠܵܐ</l>
                <l n="192">ܘܠܵܐ ܐ̄ܢܵܫ ܝܵ̇ܕܲܥ ܠܡܸܬܼܒܲܩܵܝܘܼ ܒܚܹܝܠ ܚܸܟܼܡܵܬܹ̈ܐ ܀</l>
                <l n="193">:ܚܘܼܒܵܢܵܐܝܼܬܼ ܚܵܘܝܼ ܚܘܼܒܹܿܗ ܢܸܒܼܥܵܐ ܕܚܘܼܒܵܐ</l>
                <l n="194">ܘܠܲܝܬܿ ܒܲܥܒܼܝܼܕܹ̈ܐ ܕܲܡܨܸܐ ܠܡܸܦ̇ܪܲܥ ܚܵܘܒܲܬܼ ܚܘܼܒܹܿܗ ܀</l>
                <l n="195">:ܐܘܼܡܵܢܵܐܝܼܬܼ ܬܲܩܢܹܗ ܠܥܵܠܡܵܐ ܡܠܸܐ ܝܼܕܲܥܬܼܵܐ</l>
                <l n="196">ܘܠܲܝܬܿ ܠܸܫܵܢܵܐ ܕܣܵܦܹ̇ܩ ܢܸܬܼܢܹܝܗ̇ ܠܐܘܼܡ̇ܢܘܼܬܹܗ ܀</l>
                <l n="197">:ܬܲܗܪܵܐ ܪܲܒܵܐ ܡܠܸܐ ܫܘܼܪܵܝܵܐ ܕܥܵܒܼܘܿܕܼܘܼܬܹܗ</l>
                <l n="198">ܘܲܙܥܘܿܪ ܥܵܠܡܵܐ ܕܲܢܚܘܼܪ ܫܲܦܝܼܪ ܘܢܸܬܼܩܸܐ ܒܹܗ ܀</l>
                <l n="199">:ܘܐܸܠܘܼ ܐܝܼܬܼ ܗ̄ܘ̣ܵܘ ܥܵܠܡܹ̈ܐ ܥܦܝܼܦܹ̈ܐ ܐܵܠܹܦ ܐܲܠܦܝܼ̈ܢ</l>
                <l n="200">ܙܥܘܿܪܝܼܢ ܗ̄ܘ̣ܵܘ ܛܵܒܼ ܠܡܸܚܙܵܐ ܒܪܝܼܬܼܵܐ ܟܲܕܼ ܡܸܬܿܬܲܩܢܵܐ ܀</l>
                <l n="201">:ܐܸܠܘܼ ܒܪܹܝܢ ܗ̄ܘ̣ܵܬܘ ܟܸܢܫܲܝ̈ ܪܵܘܡ̇ܐ ܩܕܼܵܡ ܬܘܼܩܵܢܵܗ̇</l>
                <l n="202">ܡܸܬܼܒܲܠܗܹܝܢ ܗ̄ܘ̣ܵܘ ܟܲܕܼ ܬܵܩܢܵܐ ܗ̄ܘ̣ܵܬܼ ܡ̣ܢ ܠܵܐ ܡܸܕܹܿܡ ܀</l>
                <l n="203">:ܐܸܠܵܘܼ ܡܦܵܣܝܼܢ ܕܐܲܝܟܲܢ ܡܸܢܫܹܠܝ ܗܘ̤ܵܐ ܟܠ ܡܸܕܹܿܡ</l>
                <l n="204">ܡ̇ܘܦܸܐ ܗ̄ܘ̣ܵܐ ܠܹܗ ܚܲܝܠܵܐ ܕܲܒܼܗܘܿܢ ܠܡܸܬܿܕܲܡ̇ܪܘܼ ܀</l>
                <l n="205">:ܟܡܵܐ ܟܲܝ ܗܵܘܹ̇ܐ ܗܵܘ̇ ܦܘܼܩܕܵܢܵܐ ܕܲܦܩ݂ܲܕܼ ܘܲܗܘ̤ܵܘ</l>
                <l n="206">ܘܠܵܐ ܐܸܬܼܥܵܘܟܲܬ̤ ܩܲܠܝܼܠܘܼܬܹܗ ܒܡܸܬܼܚܵܐ ܪܲܒܵܐ ܀ </l>

                <pb ed="http://syriaca.org/bibl/1765" n="174"/>
                <l n="207">:ܐܲܝܟܲܢ ܟܲܝ ܩܵܡ̣ܘ ܫܡܲܝܵܐ ܘܐܲܪܥܵܐ ܡ̣ܢ ܠܵܐ ܡܸܕܹܿܡ</l>
                <l n="208">ܘܐܲܝܟܲܢ ܡܸܫܟܲܝ ܗܵܘ̇ ܠܵܐ ܡܸܕܹܿܡ ܠܡܸܛܥܲܢ ܡܸܕܹܿܡ ܀</l>
                <l n="209">:ܠܵܘ ܠܵܐ ܡܸܕܹܿܡ ܛܲܥ̣ܢܹܗ ܠܝܘܼܩܪܵܐ ܕܗܵܘ̇ ܡ̇ܐ ܕܲܗܘ̤ܵܐ</l>
                <l n="210">ܐܸܠܵܐ ܪܸܡܙܵܐ ܕܗܵܘ̇ ܦܘܼܩܕܵܢܵܐ ܕܲܦܩ݂ܲܕܼ ܘܲܗܘ̤ܵܐ ܀</l>
                <l n="211">:ܦܩ݂ܲܕܼ ܡ̣ܢ ܫܸܠܝܵܐ ܪܸܡܙܵܐ ܟܲܣܝܵܐ ܕܫܲܠܝܼܛ ܥܲܠ ܟܠ</l>
                <l n="212">ܘܩܵܡ̣ ܟܠܡܸܕܸܿܡ ܥܲܠ ܠܵܐ ܡܸܕܹܿܡ ܟܲܕܼ ܠܲܝܬܿ ܡܸܕܹܿܡ ܀</l>
                <l n="213">:ܡ̣ܬܲܚ ܠܲܫܡܲܝܵܐ ܒܲܕܼܡܘܼܬܼ ܢܲܚܬܵܐ ܠܥܸܠ ܡ̣ܢ ܟܠܵܐ</l>
                <l n="214">ܘܲܪܩܲܥ̣ ܠܐܲܪܥܵܐ ܐܲܝܟ ܫܲܢܼܐܸܣܬܼܵܐ ܬܚܹܝܬܼ ܟܠ ܡܸܕܹܿܡ ܀</l>
                <l n="215">:ܥܒ݂ܲܕܼ ܪܲܘܼܚܵܢܹܐ ܩܲܢܝܲܝ̈ ܚܲܝܠܵܐ ܕܠܵܐ ܡܸܢܝܵܢܵܐ</l>
                <l n="216">ܘܲܡ̣ܢܵܐ ܐܸܢܘܿܢ ܟܲܕܼ ܛܵܒܼ ܥܲܣܩܵܐ ܠܡܸܡܢܵܐ ܐܸܢܘܿܢ ܀</l>
                <l n="217">:ܪܡ݂ܲܙ ܘܐܸܬܿܬܲܩܲܢ ܟܸܢܫܑܵܐ ܕܐܵܐܲܪ ܩܲܠܝܼܠ ܓܸܦܹ̈ܿܐ</l>
                <l n="218">ܘܲܦܪ݂ܲܚ ܡܸܢܫܹܠܝ ܘܐܸܚܲܕܼ ܢܘܼܡܹܐ ܒܐܲܒܲܥ ܦܸܢ̈ܝܵܢ ܀</l>
                <l n="219">:ܐܲܪܕܿܝܼ ܡܲܝ̈ܵܐ ܐܲܣܝܼܦ ܢܘܼܪܵܐ ܦܪ݂ܲܣ ܚܸܫܘܿܟܼܵܐ</l>
                <l n="220">ܘܟܲܣܝܹܗ ܠܥܲܡܠܹܗ ܒܫܵܥܹ̈ܐ ܕܠܸܠܝܵܐ ܐܲܝܟ ܕܲܒܼܢܲܚܬܵܐ ܀</l>
                <l n="221">:ܒܢܲܚܬܵܐ ܕܚܸܫܟܵܐ ܟܲܣܝܵܗ̇ ܠܐܲܪܥܵܐ ܒܪܵܫܝܼܬܼ ܕܲܗܘ̤ܵܬܼ</l>
                <l n="222">ܐܲܝܟ ܨܲܝܵܪܵܐ ܕܨܵܐܲܪ ܨܲܠܡܵܐ ܘܟܸܢ ܓܵܠܹ̇ܐ ܠܹܗ ܀</l>
                <l n="223">:ܒܥܸܕܵܢ ܪܲܡܫܵܐ ܨܵܪܹܗ ܠܥܵܠܡܵܐ ܡܲܪܹܗ ܕܥܵܠܡܵܐ</l>
                <l n="224">ܒܥܸܕܵܢ ܨܲܦܪܵܐ ܓܠ̣ܵܐ ܬܲܚܦܝܼܬܼܵܐ ܕܲܠܥܸܠ ܡܸܢܹܗ ܀</l>
                <l n="225">:ܒܲܕܼܡܘܼܬܼ ܨܲܠܡܵܐ ܪܲܟܸܿܒܼ ܘܲܥܒ݂ܲܕܼ ܫܡܲܝܵܐ ܘܐܲܪܥܵܐ</l>
                <l n="226">ܘܲܩ̣ܪܵܐ ܫܡܠܝܼܠܹ̈ܐ ܕܢܹܐܬܼܘܿܢ ܢܸܚܙܘܿܢ ܦܲܐܝܘܼܬܼ ܫܘܼܦܪܹܗ ܀</l>
                <l n="227">:ܟܠܹܗ ܠܸܠܝܵܐ ܟܲܣܝܹܗ ܠܫܘܼܦܪܵܐ ܕܐܘܼܡ̇ܢܘܼܬܹܗ</l>
                <l n="228">ܘܠܵܐ ܨܒܼܵܐ ܕܢܸܓܼܠܸܐ ܕܐܲܝܟܲܢ ܐܸܡ݂ܲܪ ܘܩܵܡ̣ ܟܠ ܡܸܕܹܿܡ ܀</l>
                <l n="229">:ܫܸܠܝܵܐ ܪܲܒܵܐ ܪܡܸܐ ܗ̄ܘ̣ܵܐ ܥܲܠ ܟܠ ܟܲܕܼ ܬܲܩܸܢ ܟܠ</l>
                <l n="230">ܘܲܒܼܗܝܼܠܝܼܢ ܗ̄ܘ̣ܵܘ ܟܝܵܢܹ̈ܐ ܡܠܝܼܠܹ̈ܐ ܐܵܦ ܫܲܬܿܝܼܩܹ̈ܐ ܀</l>
                <l n="231">:ܬܲܪܬܹܿܝܢ ܘܲܥܣܲܪ ܫܵܥܹ̈ܐ ܐܲܓܲܪ ܫܸܠܝܵܐ ܥܲܠ ܟܠ</l>
                <l n="232">ܘܡ̇ܐ ܕܐܸܫܬܲܠܲܡ ܐܲܫܡܲܥ ܩܵܠܵܐ ܕܢܸܗܘܸܐ ܢܘܼܗܪܵܐ ܀</l>
                <l n="233">:ܩܵܠܵܐ ܚܲܕܼܬܼܵܐ ܩ̣ܥܵܐ ܒܲܒܼܪܝܼܬܼܵܐ ܡ̇ܪܹܐ ܒܪܝܼܬܼܵܐ</l>
                <l n="234">ܘܙܵܥܹ̇ܘ ܣܸܕܼܪ̈ܲܝܗܘܿܢ ܕܲܫܡܲܝܵܢܹ̈ܐ ܒܪܲܒܿܘܼܬܼ ܩܵܠܹܗ ܀</l>
                <l n="235">:ܐܲܝܟ ܫܝܼܦܘܿܪܵܐ ܐܲܙܥܸܩ ܩܵܠܹܗ ܒܓܼܵܘ ܥܵܡܲܪܬܵܐ</l>
                <l n="236">ܘܲܟܢܲܫ̣ܘ ܘܐܸܬܼܵܘ ܪ̈ܘܼܚܵܢܵܝܹܐ ܕܲܢܨܘܼܬܼܢܵܝܗܝ ܀</l>
                <l n="237">:ܡܸܛܠܵܬܼܗܘܿܢ ܐܲܡܫܲܥ ܩܵܠܵܐ ܠܵܐ ܩܢܸܐ ܩܵܠܵܐ</l>
                <l n="238">ܕܢܲܠܸܦ ܐܸܢܘܿܢ ܕܪܸܡܙܹܗ ܬܲܩܸܢ ܠܗܘܿܢ ܘܲܠܟܼܠܵܐ ܀</l>
                <l n="239">:ܒܝܲܕܼ ܒܲܪ̄ܒܼ ܩܵܠܵܐ ܚܲܟܸܿܡ ܐܸܢܘܿܢ ܠܩܲܢܝܲܝ̈ ܡܸܠܬܼܵܐ</l>
                <l n="240">ܕܢܸܗܘܘܿܢ ܝܵ̇ܕܼܥܝܼܢ ܕܗܘ̤ ܬܲܩܸܢ ܟܠ ܡ̣ܢ ܠܵܐ ܡܸܕܹܿܡ ܀ </l>

                <pb ed="http://syriaca.org/bibl/1765" n="175"/>
                <l n="241">:ܩܵܠܵܐ ܕܕܼܵܡܹ̇ܐ ܠܙܵܘܥܵܐ ܕܲܒܼܗܘܿܢ ܐܲܡܫܲܥ ܐܸܢܘܿܢ</l>
                <l n="242">ܘܐܲܥܝܼܪ ܐܸܢܘܿܢ ܠܡܸܬܼܒܲܩܵܝܘܼ ܒܬܼܘܼܩܵܢ ܢܘܼܗܪܵܐ ܀</l>
                <l n="243">:ܐܲܝܟ ܕܲܒܼܫܸܢܬܼܵܐ ܛܲܒܿܝܼܥܝܼܢ ܗ̄ܘ̣ܵܘ ܠܸܠܝܵܐ ܟܠܹܗ</l>
                <l n="244">ܘܢܵܕܼܘ ܡ̣ܢ ܫܸܠܝܵܐ ܒܝܲܕܼ ܒܲܪ̄ܬܼ ܩܵܠܵܐ ܕܙܸܥܩܲܬ̤ ܒܐܲܪܥܵܐ ܀</l>
                <l n="245">:ܬܸܡܗܵܐ ܪܲܒܵܐ ܪܡܸܐ ܗ̄ܘ̣ܵܐ ܥܠܲܝܗܘܿܢ ܩܕܼܵܡ ܗܵܢ ܩܵܠܵܐ</l>
                <l n="246">ܘܡܸܬܿܕܲܡܪܝܼܢ ܗ̄ܘ̣ܵܘ ܕܐܲܝܟܲܢ ܟܲܝ ܩܵܡ̣ܘ ܟܲܕܼ ܠܲܝܬܿ ܐܸܢܘܿܢ ܀</l>
                <l n="247">:ܒܙܵܘܥܹ̈ܐ ܕܲܒܼܗܘܿܢ ܡܸܬܼܪܲܥܹܝܢ ܗ̄ܘ̣ܵܘ ܥܠܝܗܘܿܢ ܘܥܲܠ ܟܠ</l>
                <l n="248">ܕܡܲܢ ܟܲܝ ܨܲܒܸܿܬܼ ܗܘܵܝܵܐ ܕܝܼܠܗܘܿܢ ܘܲܕܼܟܼܠ ܡܸܕܸܿܡ ܀</l>
                <l n="249">:ܪܲܒܵܐ ܗܘ̤ܵܐ ܠܗܘܿܢ ܩܵܠ ܒܵܪܘܿܝܵܐ ܕܐܲܙܥܸܩ ܒܐܲܪܥܵܐ</l>
                <l n="250">ܘܐܲܠܸܦ ܐܸܢܘܿܢ ܣܸܦܪܵܐ ܚܲܕܼܬܼܵܐ ܕܠܵܐ ܝܵ̇ܕܲܥܝܼܢ ܗ̄ܘ̣ܵܘ ܀</l>
                <l n="251">:ܐܲܝܟ ܕܲܠܫܲܒܼܪܹ̈ܐ ܟܬ݂ܲܒܼ ܒܲܪ̄ܬܼ ܩܵܠܵܐ ܚܠܵܦ ܐܵܬܼ̈ܘܵܬܼܵܐ</l>
                <l n="252">ܘܐܲܗܓܿܝܼ ܐܸܢܘܿܢ ܒܲܟܼܬܼܝܼ̈ܒܼܵܬܼܵܐ ܕܲܗܘܵܝ ܢܘܼܗܪܵܐ ܀</l>
                <l n="253">:ܒܲܕܼܡܘܼܬܼ ܚܘܼܩܵܐ ܬܲܪܨܹܗ ܠܵܩܵܠܵܐ ܩܕܼܵܡ ܥܲܝܢܲܝ̈ܗܘܿܢ</l>
                <l n="254">ܘܫܲܪܝܼܘ ܩܵܥܹ̇ܝܢ ܒܪܝܼܟ ܒܵܪܘܿܝܵܐ ܕܲܒܼܪ̣ܵܐ ܢܘܼܗܪܵܐ ܀</l>
                <l n="255">:ܢܸܗܘܸܐ ܢܘܼܗܪܵܐ ܩܥ̣ܵܐ ܗܵܘ̇ ܩܵܠܵܐ ܠܵܐ ܩܢܸܐ ܩܵܠܵܐ</l>
                <l n="256">ܘܢܸܦܩܲܬ̤ ܡܸܠܬܼܵܐ ܠܘܵܬܼ ܣܘܼܥܪܵܢܵܐ ܕܠܵܐ ܬܘܼܗܵܝܵܐ ܀</l>
                <l n="257">:ܕܢܲܚ̣ ܡ̣ܢ ܫܸܠܝܵܐ ܢܘܼܗܪܵܐ ܦܲܐܝܵܐ ܡ̣ܢ ܠܵܐ ܡܸܕܸܿܡ</l>
                <l n="258">ܘܪܲܕܼܦܹܗ ܠܚܸܫܟܵܐ ܐܲܝܟ ܓܲܢ̄ܒܵܪܵܐ ܠܲܕܼܫܝܼܛ ܡܸܢܹܗ ܀</l>
                <l n="259">:ܥܪ݂ܲܩ ܚܸܫܘܿܟܼܵܐ ܘܲܛܫ̣ܵܐ ܒܥܸܩܬܢܹ̈ܐ ܕܣܵܘܦܹ̈ܝܗ̇ ܕܐܲܪܥܵܐ</l>
                <l n="260">ܘܲܬܼܗܲܪܘ ܥܝܼܪܹ̈ܐ ܒܪܲܒܿܘܼܬܼ ܚܲܝܠܵܐ ܕܝܲܗ̣̄ܒܼ ܒܹܗ ܚܲܝܠܵܐ ܀</l>
                <l n="261">:ܬܗܲܪܘ ܗ̄ܘ̣ܵܘ ܠܵܘ ܒܹܗ ܐܸܠܵܐ ܒܚܲܝܠܵܐ ܢܘܼܗܪܹܗ</l>
                <l n="262">ܕܐܲܝܟܲܢ ܚ݂ܲܣܢܹܗ ܠܚܸܫܟܵܐ ܘܛܲܪܕܹܿܗ ܩܲܠܝܼܠܵܐܝܼܬܼ ܀</l>
                <l n="263">:ܩܲܠܝܼܠܵܐܝܼܬܼ ܥܪ݂ܲܩ ܚܸܫܘܿܟܼܵܐ ܡ̣ܢ ܥܵܡܲܪܬܵܐ</l>
                <l n="264">ܘܩܲܠܝܼܠܐܝܼܬܼ ܥܲܠ̣ ܢܲܗܝܼܪܵܐ ܘܐܲܡܠܸܟ ܒܐܲܪܥܵܐ ܀</l>
                <l n="265">:ܒܲܕܼܡܘܼܬܼ ܚܲܬܼܢܵܐ ܓܢ̣ܵܐ ܒܲܓܼܢܘܿܢܵܐ ܕܪܵܘܡ̇ܐ ܘܥܘܼܡܩܵܐ</l>
                <l n="266">ܘܐܲܢܗܲܪ ܥܵܠܡܵܐ ܒܓܼܵܘܢܵܐ ܦܲܐܝܵܐ ܕܢܲܗܝܼܪܘܼܬܹܗ ܀</l>
                <l n="267">:ܟܸܢܫܝܼ̈ܢ ܟܸܢܫܝܼ̈ܢ ܩܵܡ̣ܘ ܪ̈ܘܼܚܵܢܹܐ ܠܡܸܚܙܵܐ ܫܘܼܦܪܹܗ</l>
                <l n="268">ܘܠܵܐ ܣܵܒܹ̇ܥܝܼܢ ܗ̄ܘܼܵܘ ܠܲܡܩܲܠܵܣܘܼ ܠܲܡܬܿܩܢܵܢܹܗ ܀</l>
                <l n="269">:ܗܲܢܝܼܠܵܐ ܗ̄ܘ̣ܵܬܼ ܚܙܵܬܼܵܐ ܕܢܘܼܗܪܹܗ ܠܪܸ̈ܥܝܵܢܲܝܗܘܿܢ</l>
                <l n="270">ܘܛܵܒܼ ܡ̣ܢ ܢܘܼܗܪܹܗ ܗܲܢܝܼ ܗ̄ܘ̣ܵܐ ܠܗܘܿܢ ܪܸܡܙܵܐ ܕܥܲܒܼܕܹܿܗ ܀</l>
                <l n="271">:ܡܸܬܼܒܲܩܹܝܢ ܗ̄ܘ̣ܵܘ ܕܠܵܐ ܣܲܒܼܥܘܼܬܼܵܐ ܒܦܲܐܝܘܼܬܼ ܫܘܼܦܪܹܗ</l>
                <l n="272">ܕܐܵܦ ܗܘ̤ ܥܲܡܗܘܿܢ ܡܫܲܒܲܚ ܗ̄ܘ̣ܵܐ ܠܗܘܿܢ ܠܲܒܥܼܵܕܼ ܐܝܼܕܼܵܘ̈ܗܝ ܀</l>
                <l n="273">:ܒܪ̣ܵܝܗܝ ܐܲܝܟ ܕܲܒܼܪܵܝܗܝ ܡ̣ܢ ܠܵܐ ܡܸܕܹܿܡ ܐܲܝܟ ܕܲܫܦ݂ܲܪ ܠܹܗ</l>
                <l n="274">ܘܲܦܢ̣ܵܐ ܘܫܲܒܲܚ ܘܠܵܘ ܕܲܢܫܲܒܲܚ ܐܸܠܵܐ ܕܢܲܠܸܦ ܀</l>
                <l n="275">:ܠܝܘܼܠܦܵܢ ܟܸܢܫܹ̈ܐ ܕܲܫܡܲܝܵܢܹ̈ܐ ܫܲܒܿܚܹܗ ܠܢܘܼܗܪܵܐ</l>
                <l n="276">ܕܐܸܢܗܘ̤ ܫܲܒܲܚ ܟܡܵܐ ܠܗܘܿܢ ܙܵܕܹܩ ܠܲܡܫܲܒܵܚܘܼ ܀ </l>

                <pb ed="http://syriaca.org/bibl/1765" n="176"/>
                <l n="277">:ܫܲܒܲܚܘ ܘܲܬܼܗܲܪܘ ܘܩܲܠܸܣܘ ܘܐܵܘܪܸܒܼܘ ܠܲܡܬܲܩܢܵܢܹܗ</l>
                <l n="278">ܘܐܵܘܕܿܝܼܘ ܘܲܣܓܸܕܼܘ ܘܗܲܝܡܸܢܘ ܘܐܲܫܲܪܘ ܠܚܹܝܠ ܐܝܼܬܼܘܼܬܼܵܐ ܀</l>
                <l n="279">:ܚܹܝܠ ܐܝܼܬܼܘܼܬܼܵܐ ܝ̄ܠܸܦܘ ܪ̈ܘܼܚܵܢܹܐ ܒܝܲܕܼ ܢܲܗܝܼܪܹ̈ܐ</l>
                <l n="280">ܘܫܲܠܸܡ̣ܘ ܟܠܗܘܿܢ ܕܡ̣ܢ ܚܲܕܼ ܚܲܝܠܵܐ ܗܘ̤ܵܐ ܟܠܡܸܕܹܿܡ ܀</l>
                <l n="281">:ܡܬ̣ܿܚ ܫܘܼܠܛܵܢܹܗ ܕܢܘܼܗܪܵܐ ܫܵܥܹ̈ܐ ܬܲܪܬܹܿܝܢ ܘܲܥܣܲܪ</l>
                <l n="282">ܘܲܦܢ̣ܵܐ ܚܸܫܟܵܐ ܕܢܹܐܬܸܐ ܢܸܥܘܿܠ ܠܟܲܪ ܕܐܝܼܬܼܵܘܗܝ ܗ̄ܘ̣ܵܐ ܀</l>
                <l n="283">:ܬܗܲܪܘ ܪ̈ܘܼܚܵܢܹܐ ܒܥܸܕܵܢ ܪܲܡܫܵܐ ܐܲܝܟ ܕܲܒܲܨܲܦܪܵܐ</l>
                <l n="284">ܕܐܲܝܟܲܢ ܫܲܢܝܼ ܢܘܼܗܪܵܐ ܒܛܲܟܼܣܵܐ ܕܫܲܢܝܼ ܚܸܫܟܵܐ ܀</l>
                <l n="285">:ܚܙܵܬܼܵܐ ܕܬܲܗܪܵܐ ܚܙ̣ܵܘ ܚܲܙܝܹ̈ܐ ܕܲܬܼܗܝܼܪܵܐ ܗ̄ܘ̣ܵܬܼ</l>
                <l n="286">ܟܝܵܢܹ̈ܐ ܚܲܪ݁ܫܹܐ ܕܢܵ݁ܛܪܝܼܢ ܛܲܟܼܣܵܐ ܐܲܝܟ ܡܲܠܵܠܹ̈ܐ ܀</l>
                <l n="287">:ܒܚܸܫܟܵܐ ܘܢܘܼܗܪܵܐ ܡܸܢܬܼܒܲܩܹܝܢ ܗ̄ܘ̣ܵܘ ܒܚܹܝܠ ܒܵܪܘܿܝܵܐ</l>
                <l n="288">ܕܲܟܼܡܵܐ ܚܲܟܿܝܼܡ ܠܲܡܛܲܟܵܣܘܼ ܠܲܒܥܼܵܕܼ ܐܝܼܕܵܘ̈ܗܝ ܀</l>
                <l n="289">:ܛܲܟܼܣܵܐ ܪܲܒܵܐ ܩܵܢܵܘ̣ ܐܵܦ ܗܸܢܘ̣ܿܢ ܒܝܲܕܼ ܫܲܬܿܝܼܩܹ̈ܐ</l>
                <l n="290">ܘܟܲܦ̣ܘ ܨܵܘܪ̈ܲܝܗܘܿܢ ܠܡܸܛܥܲܢ ܢܝܼܪܵܐ ܕܫܸܡ ܒܵܪܘܿܝܵܐ ܀</l>
                <l n="291">:ܫܠܸ̣ܩ ܚܲܕܼ ܝܵܘܡ̇ܐ ܠܹܠܲܝ ܐܝܼܡܵܩ ܒܚܸܫܟܵܐ ܘܢܘܼܗܪܵܐ</l>
                <l n="292">ܘܐܲܙܥܸܩ ܡܸܢܫܹܠܝ ܩܵܠܵܐ ܕܕܼܵܡܹ̇ܐ ܠܗܵܘ̇ ܩܲܕܼܡ̇ܝܵܐ ܀</l>
                <l n="293">:ܐܲܝܟ ܐܝܼܙܓܲܕܵܐ ܢܦ݂ܲܩ ܦܘܼܩܕܵܢܵܐ ܡ̣ܢ ܨܹܝܕܼ ܟܲܣܝܵܐ</l>
                <l n="294">ܕܢܸܗܘܸܐ ܪܩܝܼܥܵܐ ܫܡܲܝܵܐ ܕܕܼܵܡܹ̇ܐ ܠܗܵܘ̇ ܩܲܕܼܡ̇ܝܵܐ ܀</l>
                <l n="295">:ܗܘ̤ܵܬܼ ܒܲܥܒܼܵܕܼܵܐ ܘܲܗܘ̤ܵܐ ܪܩܝܼܥܵܐ ܡܸܨܥܲܬܼ ܡܲܝ̈ܵܐ</l>
                <l n="296">ܘܩܵܡ̣ ܒܲܡܨܲܥܬܼܵܐ ܐܲܝܟ ܬܲܛܠܝܼܠܵܐ ܠܥܸܠ ܡ̣ܢ ܐܲܪܥܵܐ ܀</l>
                <l n="297">:ܡ̣ܢ ܐܸܣܛܘܼܟܼܣܵܐ ܕܡܲܝ̈ܵܐ ܬܲܩܢܹܗ ܘܥܲܒܼ݂ܕܹܿܗ ܩܲܫܝܵܐ</l>
                <l n="298">ܕܢܸܗܘܸܐ ܣܵܦܹ̇ܩ ܠܡܸܛܥܲܢ ܡܲܝ̈ܵܐ ܠܥܸܠ ܡ̣ܢ ܚܲܨܹܗ ܀</l>
                <l n="299">[Lacuna]</l>
                <l n="300">ܘܦܵܫ̣ ܥܲܠ ܐܲܪܥܵܐ ܡܢܵܬܼܵܐ ܕܫܲܘܝܵܐ ܥܲܡ ܗܵܝ̇ ܕܲܠܥܸܠ ܀</l>
                <l n="301">:ܬܲܗܪܵܐ ܪܲܒܵܐ ܚܙ̣ܵܘ ܐܵܦ ܗܵܪܟܵܐ ܪ̈ܘܼܚܵܢܵܝܹܐ</l>
                <l n="302">ܢܲܚܬܵܐ ܕܡܲܝ̈ܵܐ ܕܲܛܥܝܼܢ ܡܲܝ̈ܵܐ ܘܲܪܗܝܼܒܼ ܣܵܠܹ̇ܩ ܀</l>
                <l n="303">:ܬܡܲܪܘ ܘܐܸܬܿܕܲܡܲܝܪܘ ܒܐܘܼܡ̇ܢܘܼܬܼܵܐ ܕܪܸܡܙܵܐ ܕܪܲܩܥܹ̣ܗ</l>
                <l n="304">ܕܐܲܝܟܲܢ ܡܲܬܼܚܹܗ ܥܲܐ ܦܸܢ̈ܝܵܢ ܩܲܠܝܼܠܵܐܝܼܬܼ ܀</l>
                <l n="305">:ܠܬܲܗܪܵܐ ܫܘܹ̇ܐ ܘܚܲܟܿܝܼܡܵܐܝܼܬܼ ܬܲܗܝܼܪܝܼܢ ܗ̄ܘ̣ܵܘ</l>
                <l n="306">ܕܐܲܝܟܲܢ ܩܲܫܝܼ ܠܡܲܝ̈ܵܐ ܪ̈ܦܲܝܵܐ ܘܲܛܥ݂ܲܢܘ ܡܲܝ̈ܵܐ ܀</l>
                <l n="307">:ܠܬܲܚܬܿ ܟܲܝ ܡܲܬ̣ܚܹܗ ܒܐܲܦܲܝ̈ ܐܲܪܥܵܐ ܘܟܸܢ ܐܲܪܝܼܡܹܗ</l>
                <l n="308">ܡ̇ܕܹܝܢ ܥܲܡܹܗ ܣܠܸܩ̣ܘ ܡܲܠܲܐܟܹ̈ܐ ܘܢܘܼܗܪܵܐ ܘܐܵܐܲܪ ܀</l>
                <l n="309">:ܘܐܸܢ ܡ̣ܢ ܣܵܘܦܹ̈ܐ ܐܝܼܬܼܘܗܝ ܐܲܟܼܡܵܐ ܕܐܝܼܐܬܼܵܘܗܝ</l>
                <l n="310">ܠܵܐ ܦܵܫ̣ ܡܸܕܹܿܡ ܕܠܵܐ ܠܓܼܵܘ ܡܸܢܹܗ ܚܲܒܼ݂ܫܹܗ ܒܪܵܘܡ̇ܐ ܀</l>
                <l n="311">:ܘܐܸܠܵܐ ܐܲܝܟܲܢ ܡܸܬܼܥܲܠܸܐ ܗ̄ܘ̣ܵܐ ܡ̇ܐܢܵܐ ܩܲܫܝܵܐ</l>
                <l n="312">ܘܥܵܒܼ̇ܪܝܼܢ ܗ̄ܘ̣ܵܘ ܒܹܗ ܟܝܵܢܹ̈ܐ ܥܒܲܝܵ̈ܐ ܘܠܵܘ ܡܸܣܬܿܕܲܩ ܀ </l>

                <pb ed="http://syriaca.org/bibl/1765" n="177"/>
                <l n="313">:ܥܲܣܩܵܐ ܗ̄ܝܼ ܣܲܓܿܝܼ ܒܥܵܬܼܵܐ ܕܐܲܝܟܲܢ ܗܘ̤ܵܐ ܘܐܸܬܼܥܲܠܝܼ</l>
                <l n="314">ܘܐܸܠܵܐ ܪܸܡܙܵܐ ܕܐܸܡ݂ܲܪ ܘܲܗܘ̤ܵܐ ܠܵܐ ܝܵ̇ܕܲܥ ܠܵܗ̇ ܀</l>
                <l n="315">:ܪܸܥܝܵܢܝ ܫܲܚܩ݂ܲܢܝ ܕܐܸܒܼܥܸܐ ܕܐܲܝܟܲܢ ܘܠܵܐ ܣܦ݂ܲܩ ܐܲܕܼܪܸܟ</l>
                <l n="316">ܘܬܼܘܼܒܼ ܫܵܚܹ̇ܩ ܠܝܼ ܕܲܟܼܒܲܪ ܡܲܨܝܵܐ ܕܐܲܕܼܪܸܟ ܡܸܕܹܿܡ ܀</l>
                <l n="317">:ܠܦܘܼܬܼ ܚܘܼܫܵܒܹ̈ܐ ܪܢܹ̇ܝܬܼ ܐܲܝܟ ܕܲܡܨܸܐ ܥܒܼܝܼܕܼܵܐ ܠܡܸܪܢܵܐ</l>
                <l n="318">ܕܲܟܼܒܲܪ ܒܐܲܬܼܪܵܐ ܕܲܠܥܸܠ ܡܲܬܼܚܹܗ ܠܗܵܢܵܐ ܡ̇ܐܢܵܐ ܀</l>
                <l n="319">:ܘܲܟܼܒܲܪ ܟܠܹܗ ܡܢܵܬܼܵܐ ܕܡܲܝ̈ܵܐ ܫܩ݂ܲܠ ܦܘܼܩܕܵܢܵܐ</l>
                <l n="320">ܘܡ̣ܢ ܕܐܲܪܝܼܡܹܗ ܩܲܫܝܼ ܪܸܡܙܹܗ ܘܲܛܥ݂ܲܢ ܗܘ̤ ܠܹܗ ܀</l>
                <l n="321">:ܟܒܲܪ ܡ̇ܐ ܕܲܣܠܸ݂ܩ ܡܲܬܼܚܹܗ ܡܸܢܹܫܹܠܝ ܠܥܸܠ ܡ̣ܢ ܟܠܵܐ</l>
                <l n="322">ܘܦܵܫ̣ ܟܠܡܸܕܹܿܡ ܠܬܲܚܬܿ ܥܲܠ ܐܲܪܥܵܐ ܐܲܝܟ ܕܐܝܼܬܼܵܘܗܝ ܗ̄ܘ̣ܵܐ ܀</l>
                <l n="323">:ܕܠܵܐ ܢܘܼܗܵܝܵܐ ܗܘ̤ܵܐ ܬܘܼܩܵܢܹܗ ܩܲܠܝܼܠܵܐܝܼܬܼ</l>
                <l n="324">ܘܠܵܐ ܡܨܸܐ ܦܘܼܡ̇ܐ ܕܢܹܐܡܲܪ ܕܲܟܼܡܵܐ ܩܲܠܝܼܠܘܼܬܹܗ ܀</l>
                <l n="325">:ܩܲܠܝܼܠ ܗ̄ܘ̣ܵܐ ܛܵܒܼ ܦܘܼܩܕܵܢܵܐ ܕܡܲܬܼ݂ܚܹܗ ܒܪܵܘܡ̇ܐ</l>
                <l n="326">ܘܐܸܢ ܐܝܼܬܼ ܡܸܕܹܿܡ ܕܩܲܠܝܼܠ ܣܲܓܿܝܼ ܡܲܬܿܝܼܢ ܡܸܢܹܗ ܀</l>
                <l n="327">:ܗܵܝ̇ ܒܲܪ̄ܬܼ ܩܵܠܵܐ ܕܐܸܡܲܪ ܘܲܗܘ̤ܵܘ ܫܡܲܝܵܐ ܕܲܠܥܸܠ</l>
                <l n="328">ܗ̤ܝ ܬܲܩܸܢܬܹܗ ܒܗܵܘ̇ ܐܸܣܟܹܿܡܵܐ ܕܡ̣ܢ ܠܵܐ ܡܸܕܹܿܡ ܀</l>
                <l n="329">:ܡ̣ܢ ܠܵܐ ܡܸܕܹܿܡ ܗܘ̤ܵܐ ܩܲܕܼܡ̇ܝܵܐ ܒܪܸܡܙܵܐ ܙܥܘܿܪܵܐ</l>
                <l n="330">ܘܗܵܢ ܡ̣ܢ ܡܸܕܸܿܡ ܒܵܗ̇ ܒܲܕܼܡܘܼܬܼܵܐ ܩܲܠܝܼܠܵܐܝܼܬܼ ܀</l>
                <l n="331">:ܛܲܟܼܣܵܐ ܦܲܐܝܵܐܬ ܥܒ݂ܲܕܼ ܠܲܒܼܪܝܼܬܹܗ ܦܠܸܐܒܐܝܼܬܼܘܼܬܹܗ</l>
                <l n="332">ܘܚܲܟܿܝܼܡܵܐܝܼܬܼ ܒܪ̣ܵܐ ܡ̣ܢ ܡܸܕܹܿܡ ܘܡ̣ܢ ܠܵܐ ܡܸܕܹܿܡ ܀</l>
                <l n="333">:ܠܲܥܒܼܵܕܼ ܐܝܼܕܼܵܘ̈ܗܝ ܚܵܘܝܼ ܒܛܲܟܼܣܵܐ ܕܥܵܒܼ̇ܘܿܕܼܘܼܬܹܗ</l>
                <l n="334">ܘܲܠܝܘܼܠܦܵܢܗܘܿܢ ܡܲܬܼܚܹܗ ܠܥܲܡܠܹܗ ܠܵܫܬܵܐ ܝܵܘܡܝܼ̈ܢ ܀</l>
                <l n="335">:ܡܨܸܐ ܗ̄ܘ̣ܵܐ ܕܢܸܒܼܪܸܐ ܠܟܼܠܡܵܐ ܕܲܒܼܪ̣ܵܐ ܒܲܚܕܼܵܐ ܫܵܥܵܐ</l>
                <l n="336">ܐܸܠܵܐ ܥܒܼܵܕܵܘ̈ܗܝ ܠܵܐ ܝܵܠ̇ܦܝܼܢ ܗ̄ܘ̣ܵܘ ܚܹܝܠ ܪܲܒܿܘܼܬܹܗ ܀</l>
                <l n="337">:ܠܝܘܼܬܼܪܵܢ ܥܲܒܼ݂ܕܵܗ̇ ܠܗܵܝ̇ ܕܐܸܬܿܬܲܗܝܼ ܠܡܸܒܼܪܵܐ ܒܪܝܼܬܼܵܐ</l>
                <l n="338">ܕܢܸܓܼܡܘܿܪ ܕܝܼܠܹܗ ܒܲܓܼܡܝܼܪܘܼܬܼܵܐ ܕܐܲܠܵܗܘܼܬܹܗ ܀ </l>

                <pb ed="http://syriaca.org/bibl/1765" n="178"/>
                <l n="339">:ܒܫܘܼܪܵܝ ܝܵܘܡ̇ܐ ܥܒ݂ܲܕܼ ܠܲܫܡܲܝܵܐ ܘܲܠܡܲܠܲܐܟܹ̈ܐ</l>
                <l n="340">ܘܠܲܐܪܥܵܐ ܘܡܲܝ̈ܵܐ ܘܲܠܚܸܫܘܿܟܼܵܐ ܘܢܘܼܪܵܐ ܘܐܵܐܲܪ ܀</l>
                <l n="341">:ܒܥܸܕܵܢ ܨܲܦܪܵܐ ܐܲܬܼܩܸܢ ܢܘܼܗܪܵܐ ܡ̣ܢ ܠܵܐ ܡܸܕܸܿܡ</l>
                <l n="342">ܘܝܼܠܸܦܘ ܥܝܼܪܹ̈ܐ ܕܡ̣ܢ ܠܵܐ ܡܸܕܹܿܡ ܗܘ̤ܵܘ ܐܵܦ ܗܸܢܘ̣ܿܢ ܀</l>
                <l n="343">:ܒܝܵܘܡ̇ܐ ܕܲܬܼܪܹܝܢ ܥܒ݂ܲܕܼ ܠܲܪܩܝܼܥܵܐ ܡ̣ܢ ܓܵܘܡܲܝܵ̈ܐ</l>
                <l n="344">ܘܚܲܟܸܿܡ ܐܸܢܘܿܢ ܕܬܵܦ ܡ̣ܢ ܡܕܸܿܡ ܦܫܝܼܩ ܠܹܗ ܕܢܸܒܼܪܸܐ ܀</l>
                <l n="345">:ܒܲܬܼܠܝܼܬܼܵܝܵܐ ܟܲܢܸܫ ܡܲܝ̈ܵܐ ܠܩܸܒܼܝܵܐ ܕܝܲܡܡܹ̈ܐ</l>
                <l n="346">ܘܐܵܘܕܲܥ ܐܸܢܘܿܢ ܕܪܸܡܙܹܗ ܫܲܠܝܼܛ ܥܲܠ ܬܘܼܩܵܢܵܘ̈ܗܝ ܀</l>
                <l n="347">:ܒܲܪܒܼܝܼܥܵܝܵܐ ܥܒ݂ܲܕܼ ܢܲܗܝܼܪܹ̈ܐ ܫܸܡܫܵܐ ܘܣܲܗܪܵܐ</l>
                <l n="348">ܘܚܵܘܝܼ ܐܸܢܘܿܢ ܠܡܸܛܲܪ ܛܲܟܼܣܵܐ ܕܥܵܒܼܘܿܕܼܘܼܬܹܗ ܀</l>
                <l n="349">:ܒܲܚܡܝܼܫܵܝܵܐ ܙܵܘ̤ܓܼ ܡܲܝ̈ܵܐ ܘܐܵܘܠܸܕܼܘ ܪ̈ܲܚܫܵܐ</l>
                <l n="350">ܘܐܵܘܕܲܥ ܐܸܢܘܿܢ ܕܐܵܦ ܫܲܬܿܝܼܩܹ̈ܐ ܡܫܲܡܠܹܝܢ ܡܸܠܹܗ ܀</l>
                <l n="351">:ܒܲܫܬܿܝܼܬܼܵܝܵܐ ܒܪ̣ܵܐ ܡ̣ܢ ܐܲܪܥܵܐ ܓܸܢܣܹ̈ܐ ܚܲܪ̈ܫܹܐ</l>
                <l n="352">ܘܐܲܥܝܼܪ ܐܸܢܘܿܢ ܠܡܸܬܼܒܲܩܵܝܘ ܒܫܘܼܚܠܵܦܲܝ̈ܗܘܿܢ ܀</l>
                <l n="353">:ܐܲܝܟ ܕܲܒܼܨܒܼܥܵܐ ܡܚܵܘܸܬ ܗ̄ܘ̣ܵܐ ܠܗܘܿܢ ܚܹܝܠ ܐܝܼܬܼܘܼܬܹܗ</l>
                <l n="354">ܕܚܘܼܪܘ ܡܲܠܲܐܟܹ̈ܐ ܕܚܹܝܠ ܟܠ ܡܸܕܸܿܡ ܡܨܸܐ ܐ̄ܢܵܐ ܚܲܝܠܵܐ ܀</l>
                <l n="355">:ܐܲܝܟ ܕܲܒܼܩܲܢܝܵܐ ܟܬܹ̇ܒܼ ܗ̄ܘ̣ܵܐ ܠܗܘܿܢ ܣܸܦܪܵܐ ܒܗܵܘܢܵܐ</l>
                <l n="356">ܘܡܲܗܓܸܿܐ ܗ̄ܘ̣ܵܐ ܠܗܘܿܢ ܒܲܟܼܬܼܝܼ̈ܒܼܵܬܼܵܐ ܕܬܼܘܼܩܵܢ ܟܠܵܐ ܀</l>
                <l n="357">:ܒܲܕܼܡܘܼܬܼ ܩܝܼܡ ܗ̄ܘ̣ܵܐ ܪܸܡܙܹܗ ܒܪܹܫ ܣܸܕܼܪ̈ܲܝܗܘܿܢ</l>
                <l n="358">ܘܬܼܵܢܹ̇ܐ ܗ̄ܘ̣ܵܐ ܠܗܘܿܢ ܚܹܝܠ ܣܘܼܟܵܠܵܐ ܕܲܣܬܼܝܼܪ݁ܵܬܹܗ ܀</l>
                <l n="359">:ܐܲܝܟ ܕܲܠܨܲܠܡܵܐ ܨܵܪܹܗ ܠܥܵܠܡܵܐ ܩܕܼܵܡ ܥܲܝܢܲܝ̈ܗܘܿܢ</l>
                <l n="360">ܘܐܲܩܝܼܡ ܐܸܢܘܿܢ ܕܢܸܬܼܒܲܩܘܿܢ ܒܹܗ ܚܲܬܿܝܼܬܼܵܐܝܼܬܼ ܀</l>
                <l n="361">:ܐܲܝܟ ܦܵܠܵܛܝܼܢ ܕܲܡܠܸܟ ܡܲܠ̈ܟܹܿܐ ܒܢ̣ܵܗ̇ ܠܲܒܼܪܝܼܬܼܵܐ</l>
                <l n="362">ܘܐܲܥܸܠ ܐܸܢܘܿܢ ܠܡܸܚܙܵܐ ܫܘܼܦܪܵܐ ܕܒܹܝܬܼ ܡܲܠܟܿܘܼܬܹܗ ܀</l>
                <l n="363">:ܒܝܲܕܼ ܓܲܠ̈ܝܵܬܼܵܐ ܐܲܠܸܦ ܐܸܢܘܿܢ ܚܹܝ ܐܝܼܬܼܘܼܬܹܗ</l>
                <l n="364">ܕܠܵܐ ܢܸܫܬܲܚܩܝܼܢ ܠܡܸܒܼܥܵܐ ܒܥܵܬܼܵܐ ܕܥܲܠ ܟܲܣܝܘܼܬܹܗ ܀</l>
                <l n="365">:ܟܣܸܐ ܗ̄ܘ̣ܵܐ ܡܸܢܗܘܿܢ ܘܠܵܐ ܝܵ̇ܕܼܥܝܼܢ ܗ̄ܘ̣ܵܘ ܪܲܒܿܘܼܬܼ ܚܲܝܠܹܗ</l>
                <l n="366">ܘܐܵܘܕܲܥ ܐܸܵܢܘܿܢ ܒܝܲܕܼ ܬܘܼܩܵܢܵܘ̈ܗܝ ܕܚܲܕܼ ܒܵܬܲܪ ܚܲܕܼ ܀</l>
                <l n="367">:ܐܲܝܟ ܗܲܕܿܝܼܠܵܐ ܪܗܸܛ ܦܘܼܩܕܵܢܹܗ ܩܕܼܵܡ ܟܸܢܫܲܝ̈ܗܘܿܢ</l>
                <l n="368">ܘܢܓܲܕܼ ܐܸܢܘܿܢ ܠܘܵܬܼ ܝܘܼܠܦܵܢܵܐ ܕܟܲܣܝܘܼܬܼ ܚܘܼܒܹܿܗ ܀</l>
                <l n="369">:ܚܘܼܒܹܿܗ ܓܠ̣ܵܐ ܠܗܘܿܢ ܕܲܟܼܡܵܐ ܪܵܚܹ̇ܡ ܠܲܥܒܼܵܕܼ̇ ܐܝܼܕܼܵܘ̈ܗܝ</l>
                <l n="370">ܘܲܪܓܼܝܼܓܼ ܣܲܓܿܝܼ ܠܡܸܛܲܪ ܥܲܡܠܹܗ ܡ̣ܢ ܢܸܟܼܝܵܢܹ̈ܐ ܀</l>
                <l n="371">:ܚܘܼܒܵܢܵܐܝܼܬܼ ܒܪ̣ܵܐ ܟܠܡܸܕܸܿܡ ܕܲܟܼܣܸܐ ܘܲܓܼܠܸܐ</l>
                <l n="372">ܘܲܕܼܠܵܐ ܥܲܡܠܵܐ ܓܡ݂ܲܪ ܨܸܒܼܝܵܢܹܗ ܘܚܵܘܝܼ ܚܘܼܒܹܿܗ ܀</l>
                <l n="373">:ܚܲܝܠܹܗ ܐܲܫܪܝܼ ܒܚܲܝܠܲܝ̈ ܪܵܘܡ̇ܐ ܕܲܗܘ̤ܵܘ ܡܸܢܹܗ</l>
                <l n="374">ܘܚܲܝܸܠ ܐܸܢܘܿܢ ܠܡܸܛܲܪ ܛܲܟܼܣܵܐ ܕܥܵܒܼܘܿܕܼܘܼܬܹܗ ܀ </l>

                <pb ed="http://syriaca.org/bibl/1765" n="179"/>
                <l n="375">:ܐܲܝܟ ܫܲܠܝܼܛܹ̈ܐ ܐܲܩܝܼܡ ܐܸܢܘܿܢ ܥܲܠ ܟܠ ܕܲܒܼܪܵܐ</l>
                <l n="376">ܕܢܸܗܘܘܿܢ ܝܵ̇ܕܼܥܝܼܢ ܠܲܡܕܲܒܵܪܘܼ ܫܡܲܝܵܐ ܘܐܲܪܥܵܐ ܀</l>
                <l n="377">:ܒܚܘܼܒܵܐ ܪܲܒܵܐ ܫܠܸܡ̣ܘ ܐܵܦ ܗܸܢܘ̣ܿܢ ܠܨܸܒܼܝܵܢ ܚܘܼܒܹܿܗ</l>
                <l n="378">ܘܗܲܢܝܼܵܐܝܼܬܼ ܟܕܲܢܘ ܨܵܘܪ̈ܲܝܗܘܿܢ ܬܚܹܝܬܼ ܦܘܼܩܕܵܢܹܗ ܀</l>
                <l n="379">:ܦܩ݂ܲܕܼ ܐܲܝܟ ܡܲܠܟܵܐ ܘܛܲܟܸܿܣ ܕܲܪ̈ܓܹܐ ܕܫܘܼܠܛܵܢܲܝ̈ܗܘܿܢ</l>
                <l n="380">ܘܟܼܠܚܲܕܼ ܡܸܢܗܘܿܢ ܩܵܡ̣ ܒܲܥܒܼܵܕܼܵܐ ܕܐܸܬܚܵܘܝܼ ܠܹܗ ܀</l>
                <l n="381">:ܐܝܼܬܼ ܕܲܦܩ݂ܲܕܼ ܠܹܗ ܕܲܢܙܝܼܥ ܠܐܵܐܲܪ ܐܲܝܟ ܪܲܒܿܚܲܝܠܵܐ</l>
                <l n="382">ܘܢܲܪܗܸܛ ܡܲܝ̈ܵܐ ܠܥܸܠ ܡ̣ܢ ܚܲܨܵܐ ܕܪܘܼܚܵܐ ܫܲܪܝܵܐ ܀</l>
                <l n="383">:ܐܝܼܬܼ ܕܐܲܦܸܣ ܠܹܗ ܕܲܢܣܝܼܦ ܒܲܪ̈ܩܹܐ ܩܲܠܝܼܠܵܐܝܼܬܼ</l>
                <l n="384">ܘܢܲܫܡܲܥ ܩܵܠܹ̈ܐ ܕܪ̈ܲܥܡܹܐ ܩܫܲܝ̈ܵܐ ܚܲܣܝܼܢܵܐܝܼܬܼ ܀</l>
                <l n="385">:ܐܝܼܬܼ ܕܐܵܘܚܸܕܼ ܠܹܗ ܐܸܣܦܹܝܪ ܫܸܡܫܵܐ ܒܐܝܼܕܼܵܐ ܕܙܵܘܥܵܘ̈ܗܝ</l>
                <l n="386">ܘܐܲܡܝܼܢ ܪܵܗܹ̇ܛ ܠܹܠܲܝ ܐܝܼܡܵܗ ܕܠܵܐ ܫܘܼܘܵܪܵܐ ܀</l>
                <l n="387">:ܐܝܼܬܼ ܕܐܲܫܠܸܡ ܠܹܗ ܣܲܗܪܵܐ ܙܥܘܿܪܵܐ ܩܢܸܐ ܫܘܼܚܠܵܦܹ̈ܐ</l>
                <l n="388">ܘܗܵܐ ܡܛܲܟܸܿܣ ܠܹܗ ܠܥܘܼܡܪܵܐ ܕܙܲܒܼܢܵܐ ܕܠܵܐ ܢܼܬܿܕܵܘܲܕܼ ܀</l>
                <l n="389">:ܐܝܼܬܼ ܕܲܠܟܼܵܙܟܿܒܹ̈ܐ ܚܲܪ̈ܫܹܐ ܡܙܝܼܥܝܼܢ ܠܡܸܪܕܼܵܐ ܒܛܲܟܼܣܵܐ</l>
                <l n="390">ܘܲܒܼܪ̈ܲܗܛܲܝܗܘܿܢ ܡܚܲܟܿܡܝܼܢ ܐ̄ܢܵܫܵܐ ܩܲܢܝܲܝ̈ ܡܸܠܬܼܵܐ ܀</l>
                <l n="391">:ܐܲܝܟ ܕܐܸܬܼܦܲܩܲܕܼܘ ܠܲܡܕܲܒܵܪܘܼ ܫܘܼܠܛܵܢ ܥܲܡܡܹ̈ܐ</l>
                <l n="392">ܘܠܵܐܹ̇ܝܢ ܟܠܫܵܥ ܠܲܡܩܲܝܵܡܘܼ ܫܘܼܠܛܵܢܲܝ̈ܗܘܿܢ ܀</l>
                <l n="393">:ܐܝܼܬܼ ܕܲܡܥܝܼܪܝܼܢ ܩܪ݁ܵܒܹܐ ܒܐܲܪܥܵܐ ܥܲܠ ܚܲܝܵܒܹ̈ܐ</l>
                <l n="394">ܘܐܝܼܬܼ ܕܲܡܫܲܠܹܝܢ ܩܹܐܪ̈ܣܹܐ ܩ̈ܫܲܝܵܐ ܡ̣ܢ ܙܲܟܵܝܹ̈ܐ ܀</l>
                <l n="395">:ܐܝܼܬܼ ܕܲܡܟܲܒܿܫܝܼܢ ܥܲܡܡܹ̈ܐ ܡܪ̈ܝܼܕܹܐ ܒܝܲܕܼ ܚܲܒܼܪ̈ܲܝܗܘܿܢ</l>
                <l n="396">ܘܐܝܼܬܼ ܕܲܡܫܲܗܹܝܢ ܬܘܼܩܦܵܐ ܕܒܼܝܼ̈ܫܹܐ ܩܕܼܵܡ ܡܲܟܿܝܼܪܹ̈ܐ ܀</l>
                <l n="397">:ܐܝܼܬܼ ܗ̄ܘ̣ ܕܪܵܕܹܝܢ ܒܪ̈ܲܥܡܹܐ ܘܒܲܪ݁ܩܖܹܐ ܥܲܙܝܼܙܵܐܝܼܬܼ</l>
                <l n="398">ܘܐܝܼܬܼ ܗ̄ܘ̣ ܕܡܲܚܬܼܝܼܢ ܡܸܛܪܵܐ ܘܛܲܠܵܐ ܒܲܣܝܼܡܵܐܝܼܬܼ ܀</l>
                <l n="399">:ܐܝܼܬܼ ܗ̄ܘ̣ ܕܡܲܟܹܿܝܢ ܒܝܲܕܼ ܫܘܼܚܠܵܦܹ̈ܐ ܕܩܲܝܛܵܐ ܘܣܲܬܼܘܵܐ</l>
                <l n="400">ܘܐܝܼܬܼ ܗ̄ܘ̣ ܕܢܵܛ̇ܪܝܼܢ ܦܲܓܼܪ̈ܵܢܵܝܹܐ ܡ̣ܢ ܢܸܟܼܝܵܢܹ̈ܐ ܀</l>
                <l n="401">:ܐܝܼܬܼ ܕܲܡܕܲܒܿܪܝܼܢ ܟܠܚܲܕܼ ܡܸܢܗܘܿܢ ܠܚܲܕܼ ܒܲܪܢܵܫܵܐ</l>
                <l n="402">ܘܲܙܗܝܼܪܝܼܢ ܒܹܗ ܕܠܵܐ ܢܲܟܿܘܿܢܵܝܗܝ ܫܹܐܕܹ̈ܐ ܛܪ̈ܘܼܢܹܐ ܀</l>
                <l n="403">:ܠܨܸܒܼܝܵܢ ܟܲܣܝܵܐ ܡܫܲܡܫܝܼܢ ܟܠܗܘܿܢ ܒܲܚܦܝܼܛܘܼܬܼܵܐ</l>
                <l n="404">ܘܐܲܝܟ ܨܸܒܼܝܵܢܹܗ ܪܵܕܹܝܢ ܒܐܘܼܪܚܵܐ ܕܣܘܼܥܪ݁ܵܢܲܝܗܘܿܢ ܀</l>
                <l n="405">:ܠܢܝܼܫܵܐ ܕܚܘܼܒܹܿܗ ܚܵܢܹ̇ܝܢ ܟܠܫܵܥ ܠܲܡܕܲܡ̇ܝܼܘ</l>
                <l n="406">ܘܠܵܐ ܡܸܬܼܪܲܦܹܝܢ ܡ̣ܢ ܣܘܼܟܵܝܵܐ ܕܦܘܼܪܥܵܢ ܐܲܓܼܪܵܐ ܀</l>
                <l n="407">:ܐܲܝܟ ܐܲܬܼܠܹܝܛܹ̈ܐ ܪܡܹܝܢ ܒܐܵܓܼܘܿܢܵܐ ܗܵܐ ܡ̣ܢ ܕܲܗܘ̤ܵܘ</l>
                <l n="408">ܘܲܠܙܵܟܼܘܼܬܼܵܐ ܕܲܒܼܫܘܼܠܵܡܵܐ ܡܣܲܟܹܿܝܢ ܥܲܡ ܟܠ ܀</l>
                <l n="409">:ܬܡܝܼܗ ܐܵܓܼܘܿܢܵܐ ܕܡܸܬܼܟܲܬܼܫܝܼܢ ܒܹܗ ܠܵܐ ܚܵܫܘܿܫܹ̈ܐ</l>
                <l n="410">ܘܠܵܐ ܡܸܬܼܡܲܠܠܵܐ ܪܲܒܿܘܼܬܼ ܥܲܡܠܹܗ ܒܠܸܫܵܢ ܒܸܣܪܵܐ ܀ </l>

                <pb ed="http://syriaca.org/bibl/1765" n="180"/>
                <l n="411">:ܟܡܵܐ ܟܲܝ ܗܵܘܹ̇ܐ ܚܲܝܠܵܐ ܕܲܒܼܗܘܿܢ ܠܡܹܐܚܲܕܼ ܟܠܵܐ</l>
                <l n="412">ܕܗܵܐ ܒܨܝܼܪ ܩܲܠܝܼܠ ܐܲܠܦܹ̈ܐ ܐܸܫܬܵܐ ܘܠܵܐ ܡܸܬܼܪܲܦܹܝܢ ܀</l>
                <l n="413">:ܟܡܵܐ ܟܲܝ ܦܵܠ̇ܚܝܼܢ ܒܐܲܦܲܝܝ̈ ܪܵܘܡ̇ܐ ܠܹܠܲܝ ܐܝܼܡܵܡ</l>
                <l n="414">ܘܠܵܐ ܠܐ̣ܝܼܘ ܘܲܬܼܚܸܒܼܘ ܡ̣ܢ ܡܲܪܕܲܝܼܬܼܵܐ ܕܥܲܡ ܢܲܗܝܼܪܹ̈ܐ ܀</l>
                <l n="415">:ܟܡܵܐ ܟܲܝ ܛܵܥܹ̇ܝܢ ܝܲܳܪܵܐ ܕܲܒܼܗܘܿܢ ܝܘܼܩܪܹܗ ܕܙܲܒܼܢܵܐ</l>
                <l n="416">ܘܠܵܐ ܡܸܬܼܝܲܠܕܵܐ ܡܲܐܝܼܢܘܼܬܼܵܐ ܒܪܸ̈ܥܝܵܢܲܗܘܿܢ ܀</l>
                <l n="417">:ܟܡܵܐ ܟܲܝ ܪܵܬܼܚ̇ܝܼܢ ܒܪܸܚܡܲܬܼ ܚܘܼܒܵܐ ܕܨܹܝܕܼ ܒܵܪܘܿܝܵܐ</l>
                <l n="418">ܘܠܵܐ ܩܲܪ̣ܘ ܘܲܗܦܲܟܼܘ ܡ̣ܢ ܛܘܼܝܵܒܼܵܐ ܕܐܲܝܟ ܨܸܒܼܝܵܢܹܗ ܀</l>
                <l n="419">:ܒܚܹܿܝܠ ܨܸܒܼܝܵܢܹܗ ܢܸܬܼܗܲܪ ܝܲܬܿܝܼܪ ܛܵܒܼ ܡ̣ܢ ܕܲܒܼܗܘܿܢ</l>
                <l n="420">ܕܲܡܨܸܐ ܡܚܲܝܸܠ ܠܲܥܒܼܵܕ̇ ܐܝܼܕܼܵܘ̈ܗܝ ܠܡܸܛܲܪ ܛܲܟܼܣܵܐ ܀</l>
                <l n="421">:ܠܚܲܝܠܹܗ ܢܩܲܠܸܣ ܚܹܝܝܠ ܚܘܼܡܣܵܢܵܐ ܕܲܒܼܢܲܝ̈ ܒܲܝܬܹܿܗ</l>
                <l n="422">ܘܲܠܥܘܼܕܼܪܵܢܹܗ ܢܸܓܼܕܿܘܿܠ ܟܠܫܵܥ ܟܠܝܼܠ ܬܵܘܕܿܝܼܬܼܵܐ ܀</l>
            </div>

        </body>
    </text>
</TEI>
