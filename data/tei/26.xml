<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8526">Memra 1 on Joseph - <foreign xml:lang="syr">ܡܺܐܡܪܳܐ ܩܰܕܡܳܝܳܐ ܕܥܰܠ ܝܰܘܣܶܦ</foreign></title>
                <title xml:lang="en" level="s" ref="http://syriaca.org/work/8527">Memre on Joseph</title>
                <title level="s">The Oxford-BYU Syriac Corpus</title>
                <author ref="http://syriaca.org/person/42">Jacob of Serugh</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal, Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz, Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A. Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L. Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters, Rochester College</editor>
                <respStmt>
                    <resp>Created by</resp>
                    <name type="person" ref="http://syriaca.org/person.xml#jwalters">James E. Walters</name>
                </respStmt>
                <respStmt>
                    <resp>Edited by</resp>
                    <name type="person" ref=""><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person" ref=""><!-- Name of the person who transcribed the Syriac text --></name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <pubPlace>
                        <placeName ref="">Jean and Alexander Heard Library System, Vanderbilt University, Nashville, Tennessee, USA</placeName>
                    </pubPlace>
                </distributor>
                <authority>The Oxford-BYU Syriac Corpus</authority>
                <idno type="URI">https://syriaccorpus.org/26</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                </availability>
                <date calendar="Gregorian"><!-- Our date of publication of this XML document--></date>
            </publicationStmt>
            <sourceDesc>
                <msDesc>
                    <msIdentifier>
                        <msName>Vatican syr. 117, fol. 412b-32a</msName>
                        <msName>Mardin 136</msName>
                    </msIdentifier>
                </msDesc>
            </sourceDesc>
        </fileDesc>
        <encodingDesc>
            <editorialDecl>
                <p>The Oxford-BYU Syriac Corpus is a joint project of the University of Oxford and Brigham Young University in collaboration with Vanderbilt University and the Initiative for Digital Humanities, Media, and Culture at Texas A&amp;M University.</p>
                <!-- Look at editorialDecl desription in P5 for labels (https://www.tei-c.org/release/doc/tei-p5-doc/en/html/ref-editorialDecl.html) and use as necessary to describe the corpus/text in question -->
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-01-11" who="http://syriaca.org/person.xml#jwalters">Added work URIs</change>
            <change when="2016-11-30" who="http://syriaca.org/person.xml#jwalters">Created: file</change>
        </revisionDesc>
    </teiHeader>    
    <text>
        <body>
            <div1 type="part" n="1">
                <head>
                    <title xml:lang="en">Memra 1 on Joseph</title>
                </head>
                <head xml:lang="syr">
                    <title xml:lang="syr">ܡܺܐܡܪܳܐ ܩܰܕܡܳܝܳܐ ܕܥܰܠ ܝܰܘܣܶܦ </title>
                </head>
                <div2 type="text" xml:lang="syr">
                    <l n="1">ܫܽܘܦܪܳܐ ܡܫܺܝܼܚܳܐ ܕܒܶܗ ܐܶܨܛܰܒܰܬ݂ܘ ܟܽܠܗܽܘܢ ܟܺܐܢ̈ܶܐ</l>
                    <l n="2">ܗܰܒ ܠܺܝܼ ܐܶܚܽܘܪ ܟܰܕ ܬܳܗܰܪ ܐ̱ܢܳܐ ܟܡܳܐ ܫܰܦܺܝܼܪ ܐܰܢ̱ܬ</l>
                    <l n="3">ܨܰܠܡܳܐ ܪܰܒܳܐ ܕܡܶܢܶܗ ܢܳܣܒܺܝܢ ܫܽܘܦܪ̈ܶܐ ܓܰܘ̈ܢܶܐ</l>
                    <l n="4">ܚܽܘܪ ܒܺܝ ܐܶܡܠܶܐ ܡܶܢ ܦܰܐܝܽܘܬ݂ܳܟ ܘܶܐܡܰܠܶܠ ܠܳܟ</l>
                    <l n="5">ܫܶܡܫܳܐ ܦܰܐܝܳܐ ܕܡܶܢܶܗ ܫܳܩܠܺܝܢ ܨܶܡܚ̈ܶܐ ܙܺܝܘ̈ܶܐ</l>
                    <l n="6">ܙܠܽܘܚ ܒܺܝ ܙܺܝܼܘܳܟ ܠܰܡܡܰܠܳܠܽܘ ܥܰܠ ܦܰܐܝܽܘܬ݂ܳܟ</l>
                    <l n="7">ܬܗܽܘܡܳܐ ܪܰܒܳܐ ܕܡܶܢܶܗ ܕܳܠܶܝܢ ܟܽܠ ܡܰܒܽܘ̈ܥܺܝܢ</l>
                    <l n="8">ܐܳܦ ܒܺܝ ܐܶܪܕܶܐ ܡܶܢ ܪ̈ܶܨܝܳܢܶܐ ܕܒܰܣܺܝܡܽܘܬ݂ܳܟ</l>
                    <l n="9">ܒܪܳܐ ܕܰܟܣܶܐ ܒܶܗ ܫܽܘܦܪ̈ܶܐ</l>
                    <l n="10">ܗܰܒ ܠܺܝ ܐܶܬ݂ܢܶܐ ܫܽܘܼܦܪܶܗ ܦܰܐܝܳܐ ܕܚܰܕ ܫܰܦܺܝܪܳܐ</l>
                    <l n="11">ܫܰܪܒܶܗ ܕܝܰܘܣܶܦ ܬܰܒܥܰܢܝ̱ ܩܽܘܫܬܳܐ ܠܰܡܡܰܠܳܠܽܘ</l>
                    <l n="12">ܡܶܢܳܟ ܡܳܪܰܢ ܐܶܥܬܰܪ ܘܰܐܥܬܰܪ ܠܰܕܫܳܡܰܥ ܠܺܝ</l>
                    <l n="13">ܣܰܢܝܳܐ ܐܶܬܬܙܺܝܥ ܠܰܡܡܰܠܳܠܽܘ ܥܰܠ ܫܰܦܺܝܪܳܐ</l>
                    <l n="14">ܒܳܟ ܡܳܪܝ̱ ܢܶܫܦܰܪ ܓܰܘܢܳܗ̇ ܕܡܶܠܰܬܝ̱ ܟܰܕ ܠܳܐ ܙܰܗܝܳܐ</l>
                    <l n="15">ܠܰܘ ܕܰܕܟܿܶܐܼ ܐ̱ܢܳܐ ܕܳܠ ܒܺܝ ܡܶܕܶܡ ܥܰܠ ܗܿܰܘ ܕܰܟܝܳܐ</l>
                    <l n="16">ܐܶܠܳܐ ܩܽܘܫܬܳܐ ܬܳܒܰܥ ܕܺܝܠܶܗ ܐܰܝܟ ܕܰܝܳܢܳܐ</l>
                    <l n="17">ܟܰܕ ܠܳܐ ܫܶܦܪܶܬ ܫܽܘܦܪܶܗ ܕܝܰܘܣܶܦ ܗܳܐ ܢܳܨܶܦ ܒܺܝ</l>
                    <l n="18">ܕܢܶܬܡܰܠܰܠ ܒܺܝ ܝܰܡܳܐ ܕܫܰܪ̈ܒܰܘܗ̱ܝ ܥܰܬܺܝܪܳܐܺܝܬ݂</l>
                    <l n="19">ܐܶܢ ܒܳܟ ܝܶܫܽܘܥ ܫܽܘܦܪܳܐ ܡܰܠܝܳܐ ܠܳܐ ܚܳܐܰܪ ܐ̱ܢܳܐ</l>
                    <l n="20">ܐܳܦܠܳܐ ܐܶܚܙܶܐ ܫܽܘܦܪܶܗ ܕܝܰܘܣܶܦ ܡܶܬ݂ܡܰܛܶܐ ܐܼ̱ܢܳܐ</l>
                    <l n="21">ܐܶܢ ܐܰܢܼ̱ܬ ܢܽܘܗܪܳܐ ܠܳܐ ܕܳܢܿܰܚ ܐܰܢ̱ܬ ܥܰܠ ܚܽܘܫܳܒ̈ܰܝ</l>
                    <l n="22">ܘܠܳܐ ܙܰܠܺܝܩܳܐ ܡܶܬܚܰܘܶܐ ܠܺܝ ܠܡܳܢܳܐ ܕܳܡܿܶܐ</l>
                    <l n="23">ܒܳܟ ܐܶܨܛܰܒܰܬ݂ܘ ܟܽܠ ܫܰܦܺܝܪ̈ܶܐ ܒܶܐܣܟܺܝܡ ܐܶܣܟܺܝܡ</l>
                    <l n="24">ܒܳܟ ܢܶܨܛܰܒܰܬ ܫܽܘܦܪܳܐ ܕܡܺܐܡܪܶܗ ܕܗܰܘ ܫܰܦܺܝܪܳܐ</l>
                    <l n="25">ܫܽܘܦܪܳܟ ܢܰܙܠܶܓ ܥܰܠ ܫܳܡܽܘ̈ܥܶܐ ܘܢܰܬܗܰܪ ܐܶܢܽܘܢ</l>
                    <l n="26">ܘܡܶܢ ܦܰܐܝܽܘܬ݂ܟ ܢܶܚܛܽܘܦ ܐܶܢܽܘܢ ܠܰܡܫܰܒܳܚܽܘ</l>
                    <l n="27">ܢܶܚܙܽܘܢܳܟ ܡܳܪܝ̱ ܐܳܦ ܫܳܡܽܘ̈ܥܶܐ ܐܳܦ ܐܳܡܽܘܪ̈ܶܐ </l>
                    <l n="28">ܟܰܕ ܬܳܗܪܺܝܢ ܒܳܟ ܓܰܒ̈ܶܐ ܬܪ̈ܰܝܗܽܘܢ ܕܰܕܠܳܐ ܣܳܟ݂ܐ ܐܰܢ̱ܬ</l>
                    <l n="29">ܣܡܽܘܟ ܬܰܪܥܺܝܬ݂ܳܐ ܕܚܳܒܠܳܐ ܕܬܰܦܪܶܝܟ ܫܰܦܺܝܪܳܐܺܝܬ܆</l>
                    <l n="30">ܘܰܐܫܩܳܐ ܠܶܐܕܢܳܐ ܕܨܰܗܝܳܐ ܠܩܳܠܰܝ̈ܟ ܒܰܣܺܝܡܳܐܺܝܬ݂.</l>
                    <l n="31">ܒܓܰܘ̈ܢܶܐ ܕܺܝܠܳܟ ܨܺܝܼܪ ܗ̱ܘܳܐ ܝܰܘܣܶܦ ܒܰܪ ܣܰܝܒܽܘܬ݂ܳܐ</l>
                    <l n="32">ܘܥܰܠ ܗ̇ܳܝ ܐܰܙܗܰܪ ܨܰܠܡܳܐ ܕܫܽܘܦܪܶܗ ܒܥܳܠܡܳܐ ܟܽܠܶܗ</l>
                    <l n="33">ܣܳܗܕܽܘܬ݂ܳܟ ܡܳܪܝ̱ ܣܺܝܼܡܳܐ ܗܘܳܬ ܒܶܗ ܐܰܟ̣ܡܳܐ ܕܰܟܬܺܝܼܒ</l>
                    <l n="34">ܘܡܶܛܽܠܳܬܗܿ ܠܡ̈ܰܠܟܶܐ ܫܰܥܒܶܕ ܒܰܐܬ݂ܪ̈ܰܘܳܬ݂ܳܐ</l>
                    <l n="35">ܕܡܽܘܬ݂ܐ ܕܨܽܘܪܬܳܟ ܫܶܠܚܰܬ ܫܽܘܦܪܳܗܿ ܥܰܠ ܛܰܠܝܽܘܬ݂ܶܗ</l>
                    <l n="36">ܘܥܰܠ ܗ̇ܝ ܣܰܘ̈ܦܶܐ ܬܰܗܺܝܪܺܝܢ ܒܶܗ ܕܰܟܡܳܐ ܫܰܦܺܝܪ</l>
                    <l n="37">ܠܳܟ ܕܳܡܶܐ ܗ̱ܘܳܐ ܗܿܰܘ ܒܰܪ ܚܺܐܪ̈ܶܐ ܕܰܗܘܼܳܐ ܥܰܒܕܳܐ</l>
                    <l n="38">ܘܡܶܛܽܠ ܗܳܢܳܐ ܝܰܗܒ ܬܽܘܪܣܳܝܳܐ ܕܰܣܢܺܝܩܺܝܢ ܗ̱ܘܰܘ</l>
                    <l n="39">ܐܶܠܽܘ ܚܡܺܝܪܳܟ ܠܳܐ ܠܺܝܼܫ ܗ̱ܘܳܐ ܒܶܗ ܠܳܐ ܡܶܫܟܰܚ ܗ̱ܘܳܐ</l>
                    <l n="40">ܠܰܚܡܳܐ ܒܺܐܝܕ̈ܰܘܗ̱ܝ ܕܢܶܫܬܰܪܬܰܚ ܗ̱ܘܳܐ ܠܰܕܟܿܰܦܢܺܝܢ ܗ̱ܘܰܘ</l>
                    <l n="41">ܗܳܪܟܳܐ ܬܶܐܚܽܘܕܝ ܡܶܠܬ݂ܳܐ ܣܳܟܳܗܿ ܐܳܘ ܫܳܡܽܘ̈ܥܶܐ</l>
                    <l n="42">ܕܫܽܘܦܪܶܗ ܕܝܰܘܣܶܦ ܐܶܠܳܐ ܒܡܳܪܰܢ ܠܳܐ ܐܶܬ݂ܝܰܬܰܪ</l>
                    <l n="43">ܒܓܰܘ̈ܢܶܐ ܡܶܟܺܝܠ ܐܰܠܳܗ̈ܳܝܶܐ ܢܶܨܽܘܪ ܨܰܠܡܳܐ</l>
                    <l n="44">ܠܨܽܘܪܬܶܗ ܕܰܒܪܳܐ ܕܺܐܝܬ݂ܘܗ̱ܝ ܝܰܘܣܶܦ ܐܰܝܟ ܕܶܐܡܰܪܢܰܢ</l>
                    <l n="45">ܘܰܥܕܶܗ ܕܡܺܐܡܪܳܐ ܗܳܢܰܘ ܡܳܕܶܝܢ ܟܰܕ ܡܶܬ݂ܝܰܒܰܠ</l>
                    <l n="46">ܕܨܶܝܕܰܘܗ̱ܝ ܕܰܒܪܳܐ ܟܳܢܫܺܝܢ ܐܰܟܚܰܕ ܟܽܠܗܽܘܢ ܫܽܘܦܪ̈ܶܐ</l>
                    <l n="47">ܪܚܺܝܡ ܗܘܳܐ ܛܰܠܝܳܐ ܐܳܦ ܣܳܗܕܽܘܬ݂ܶܗ ܫܰܦܺܝܪܳܐ ܗܘܳܬ݂</l>
                    <l n="48">ܝܰܥܩܽܘܒ ܪܰܒܺܝ ܒܗܳܠܶܝܢ ܛܶܟܣ̈ܰܘܗ̱ܝ ܪ̈ܽܘܚܳܢܳܝܶܐ</l>
                    <l n="49">ܡܶܢ ܝܺܣܪܳܐܺܝܠ ܐܶܬܕܰܪܰܫ ܗ̱ܘܳܐ ܒܪܽܘܚܳܢܽܘܬ݂ܳܐ</l>
                    <l n="50">ܘܡܶܛܽܠ ܗܳܢܳܐ ܟܢܰܫ ܒܽܘܝܳܢܳܐ ܕܠܳܐ ܡܶܣܬܰܝܰܟ݂</l>
                    <l n="51">ܥܰܡ ܗܰܘ ܣܳܒܳܐ ܕܰܠܡܰܠܰܐܟܳܐ ܐ̱ܣܰܪ ܒܰܛܢܳܢܳܐ</l>
                    <l n="52">ܐܶܬܪܰܒܺܝ ܗ̱ܘܳܐ ܕܢܶܡܛܶܐ ܠܣܳܟܳܗܿ ܕܚܰܟܺܝܡܘܬ̣ܐ</l>
                    <l n="53">ܒܚܳܪܳܢ ܪܽܘܒܶܝܠ ܘܰܒܒܶܝܬ ܠܰܒܰܢ ܟܽܠܗܽܘܢ ܐܰܚܰܘ̈ܗ̱ܝ</l>
                    <l n="54">ܪܰܒܝܰܬ ܠܺܝܰܐ ܒܗܰܘ ܥܶܢܝܳܢܳܐ ܒܰܥܪܺܝܪܳܝܳܐ</l>
                    <l n="55">ܐܰܝܟܳܐ ܕܺܐܝܬ ܗ̱ܘܳܐ ܫܶܡ ܐܰܠܳܗ̈ܶܐ ܘܠܳܐ ܕܰܐܠܳܗܳܐ</l>
                    <l n="56">ܘܰܠܒܺܝܟ ܐܰܬ݂ܪܳܐ ܥܝ̈ܳܕܶܐ ܒܠܺܝ̈ܠܶܐ ܒܠܳܐ ܝܺܕܰܥܬܳܐ</l>
                    <l n="57">ܟܰܕ ܢܰܦܺܝܩ ܗ̱ܘܳܐ ܠܥܳܢ̈ܳܐ ܝܰܥܩܽܘܒ ܬܰܡܺܝܡܳܐܺܝܬ݂</l>
                    <l n="58">ܘܰܒܢܰܘ̈ܗ̱ܝ ܪܳܒܶܝܢ ܒܰܝܢܳܬ ܚܰܢ̈ܦܶܐ ܕܠܳܐ ܒܽܘܝܳܢܳܐ</l>
                    <l n="59">ܗ̱ܘܳܐ ܕܶܝܢ ܝܰܘܣܶܦ ܘܠܳܐ ܐܶܬ݂ܕܰܒܰܪ ܒܰܥܝܳܕ̈ܰܝܗܽܘܢ</l>
                    <l n="60">ܘܡܶܢ ܛܰܠܝܽܘܬ݂ܶܗ ܒܚ̈ܰܝܶܐ ܢܰܟ̣̈ܦܶܐ ܡܶܬܪܰܒܶܐ ܗ̱ܘܳܐ</l>
                    <l n="61">ܠܳܐ ܫܰܒܩܶܗ ܗ̱ܘܳܐ ܪܐܳܙܳܐ ܕܨܺܝܼܪ ܒܶܗ ܢܶܬܕܰܒܰܪ ܗܘܳܐ</l>
                    <l n="62">ܒܗܳܝ ܒܺܝܫܽܘܬ݂ܳܐ ܕܪܳܒܶܝܢ ܗ̱ܘܰܘ ܒܳܗܿ ܒܢ̈ܰܝ ܐܶܡܗ̈ܳܬ݂ܐ</l>
                    <l n="63">ܒܝܰܥܩܽܘܒ ܐܰܒܽܘܗ̱ܝ ܐܰܨܶܕ ܗܰܘܢܶܗ ܩܰܛܺܝܢܳܐܺܝܬ݂</l>
                    <l n="64">ܘܡܶܢܶܗ ܝܺܠܰܦ ܕܰܐܝܟܰܢ ܢܺܐܚܶܐ ܦܳܪܽܘܫܳܐܺܝܬ݂</l>
                    <l n="65">ܛܽܘܦܣܰܘ̈ܗ̱ܝ ܕܰܒܪܳܐ ܐ̱ܣܰܪ ܠܰܚܙܳܬ݂ܶ݉ܗ ܒܫܽܘܦܪ̈ܰܘܗ̱ܝ ܕܰܐܒܽܘܗ̱ܝ</l>
                    <l n="66">ܘܰܠܟܳܐ ܘܰܠܟܳܐ ܠܳܐ ܚܿܳܐܰܪ ܗܘܳܐ ܕܠܳܐ ܢܶܬܕܰܘܰܕ</l>
                    <l n="67">ܚܙܳܐ ܗ̱ܘܳܐ ܠܰܐܚܰܘ̈ܗ̱ܝ ܕܠܳܐ ܫܰܦܺܝܪܺܝܢ ܕܽܘܒܳܪ̈ܰܝܗܽܘܢ</l>
                    <l n="68">ܘܛܶܒܗܽܘܢ ܒܺܝܫܳܐ ܐܰܝܬܺܝ ܠܰܐܒܽܘܗ̱ܝ ܚܰܟܺܝܡܳܐܺܝܬ݂</l>
                    <l n="69">ܠܳܐ ܫܿܳܠܶܡ ܗ̱ܘܳܐ ܗܰܘ ܬܰܡܺܝܡܳܐ ܠܒܰܥܪܺܝܪ̈ܳܝܶܐ</l>
                    <l n="70">ܘܡܶܛܽܠ ܗܳܢܳܐ ܠܝܰܥܩܽܘܒ ܐܰܠܶܦ ܣܽܘܥܪ̈ܳܢܰܝܗܽܘܢ</l>
                    <l n="71">ܒܶܝܬ ܠܶܗ ܠܰܐܒܽܘܗ̱ܝ ܐܰܘܝܽܘܬ݂ܐ ܗܘܳܬ ܪܽܘܚܳܢܳܐܺܝܬ݂</l>
                    <l n="72">ܕܰܒܥܶܢܝܳܢܳܐ ܕܒܶܝܬ ܐܰܠܳܗܳܐ ܡܶܬ݂ܗܰܓܶܝܢ ܗ̱ܘܰܘ</l>
                    <l n="73">ܪܳܚܶܡ ܗ̱ܘܳܐ ܠܶܗ ܠܝܰܘܣܶܦ ܝܰܥܩܽܘܒ ܣܰܓܺܝܳܐܺܝܬ݂</l>
                    <l n="74">ܡܶܛܽܠ ܫܽܘܦܪܶܗ ܕܒܰܪ ܐܰܠܳܗܳܐ ܕܰܫܪܶܐ ܗ̱ܘܳܐ ܒܶܗ</l>
                    <l n="75">ܥܨܳܝܗ̱ܝ ܗ̱ܘܳܐ ܩܽܘܫܬܳܐ ܕܢܶܨܽܘܪ ܗܘܳܐ ܒܶܗ ܠܰܙܩܺܝܦܽܘܬ݂ܐ</l>
                    <l n="76">ܘܰܕܦܶܕܝ̈ܳܬ݂ܐ ܥܒܰܕ ܟܽܘܬܺܝܢܳܐ ܠܡܰܠܒܳܫܽܘܬ݂ܗ</l>
                    <l n="77">ܕܪ̈ܳܥܶܐ ܠܢܰܚܬܐ ܥܒܼܰܕ ܗ̱ܘܳܐ ܝܰܥܩܽܘܒ ܡܶܛܽܠ ܚܽܘܒܶܗ</l>
                    <l n="78">ܕܢܶܪܫܽܘܡ ܒܰܒܪܶܗ ܙܩܺܝܦܶܗ ܪܰܒܳܐ ܕܒܰܪ ܐܰܠܳܗܳܐ</l>
                    <l n="79">ܦܫܰܛ ܦܶܕܝ̈ܳܬ݂ܳܐ ܥܠܰܘܗ̱ܝ ܥܰܠ ܛܰܠܝܳܐ ܒܪܳܐܙܳܐ ܪܰܒܳܐ</l>
                    <l n="80">ܘܰܐܝܟ ܒܰܙܩܺܝܦܳܐ ܒܢܰܚܬܳܐ ܡܰܬܚܶܗ ܟܰܕ ܡܰܠܒܶܫ ܠܶܗ</l>
                    <l n="81">ܫܰܩܠܳܗ̇ ܠܐܳܬ݂ܐ ܥܰܠ ܝܰܡܺܝܢܶܗ ܘܥܰܠ ܣܶܡܳܠܶܗ</l>
                    <l n="82">ܒܡܳܐܢܳܐ ܕܺܐܝܬ ܠܶܗ ܕܪ̈ܳܥܶܐ ܡܬܺܝ̈ܚܶܐ ܕܰܙܩܺܝܦܽܘܬ݂ܐ</l>
                    <l n="83">ܘܥܰܡܶܗ ܕܫܽܘܦܪܳܐ ܕܰܠܒܶܫ ܝܰܘܣܶܦ ܡܶܢ ܟܽܘܬܺܝܢܳܐ</l>
                    <l n="84">ܚܣܳܡܳܐ ܕܰܐܚܰܘ̈ܗ̱ܝ ܐܶܬܬܥܺܝܪ ܥܠܰܘܗ̱ܝ ܓܰܢ̱ܒܳܪܳܐܺܝܬ݂</l>
                    <l n="85">ܨܰܠܡܳܐ ܪܰܒܳܐ ܒܫܽܘܦܪܶܗ ܦܰܐܝܳܐ ܐܰܬܗܰܪ ܐܶܢܽܘܢ</l>
                    <l n="86">ܘܰܐܝܟ ܙܳܩܽܘ̈ܦܶܐ ܒܠܰܥܘ ܒܰܛܢܳܢܳܐ ܥܰܠ ܫܰܦܺܝܪܳܐ</l>
                    <l n="87">ܕܢܰܚ ܐܰܝܟ ܫܶܡܫܳܐ ܫܽܘܦܪܶܗ ܕܝܰܘܣܶܦ ܥܰܠ ܚܶܫܽܘ̈ܟܶܐ</l>
                    <l n="88">ܘܰܓܗܰܪ ܡܶܢܶܗ ܘܰܡܠܰܘ ܚܶܡܬ݂ܳܐ ܠܰܡܕܰܥܳܟܽܘܗܝ</l>
                    <l n="89">ܗܳܠܶܝܢ ܓܰܘ̈ܢܶܐ ܕܰܙܩܺܝܦܽܘܬ݂ܳܐ ܨܺܝܼܪܺܝܢ ܗ̱ܘܰܘ ܒܶܗ</l>
                    <l n="90">ܫܽܘܦܪܳܐ ܦܪܰܣܘ ܗܘܰܘ ܥܰܠ ܛܰܠܝܽܘܬ݂ܶܗ ܒܓܽܘܕܳܐ ܕܰܐܚܰܘ̈ܗ̱ܝ</l>
                    <l n="91">ܟܺܐܢܳܐ ܝܰܥܩܽܘܒ ܒܫܽܘܦܪܐ ܕܰܥܠܰܘܗ̱ܝ ܛܳܒ ܚܳܕܶܐ ܗ̱ܘܳܐ </l>
                    <l n="92">ܕܨܽܘܪܬܳܐ ܪܰܒܬܳܐ ܡܕܺܝܩܳܐ ܗܘܳܬ ܠܶܗ ܡܶܢ ܦܰܐܝܽܘܬ݂ܶܗ</l>
                    <l n="93">ܘܰܟܡܳܐ ܕܚܽܘܒܶܗ ܕܝܰܥܩܽܘܒ ܐܰܒܽܘܗ̱ܝ ܡܶܬܝܰܬܰܪ ܗ̱ܘܳܐ</l>
                    <l n="94">ܚܣܳܡܳܐ ܕܰܐܚܰܘ̈ܗ̱ܝ ܬܽܘܒ ܝܰܬܺܝܪܳܐ ܡܶܬܥܰܫܰܢ ܗ̱ܘܳܐ</l>
                    <l n="95">ܗܳܐ ܡܶܢ ܗܳܪܟܳܐ ܡܠܽܘܳܐܐ ܬܶܣܼܰܒܝ ܡܰܠܦܳܢܽܘܬ݂ܐ</l>
                    <l n="96">ܕܬܶܥܩܽܘܪܝ ܫܽܘܚܢܳܐ ܗܿܰܘ ܕܰܚܣܳܡܳܐ ܡܶܢ ܫܳܡܽܘ̈ܥܶܐ</l>
                    <l n="97">ܚܶܡܬ݂ܳܐ ܟܣܺܝܬ݂ܳܐ ܒܓ݂ܘ ܪܶܥܝܳܢܳܐ ܚܰܠܳܕܺܝܬ݂ܐ ܗ̱ܝ</l>
                    <l n="98">ܕܶܐܠܳܐ ܓܰܙܪܳܗܿ ܚܽܘܒܳܐ ܕܢܰܦܫܳܐ ܠܳܐ ܡܶܬ݂ܚܰܠܡܳܐ</l>
                    <l n="99">ܡܚܿܰܒܠܳܐ ܚܶܡܬ݂ܳܐ ܟܽܠܶܗ ܛܶܟܣܳܐ ܕܫܰܦܺܝܪ̈ܳܬ݂ܳܐ</l>
                    <l n="100">ܥܒܳܕܳܗܿ ܩܶܛܠܰܐ ܗܘ ܘܡܳܐ ܕܠܳܐ ܩܿܳܛܠܳܐ ܩܛܺܝܪܳܐ ܬܰܟܣܳܗ̇</l>
                    <l n="101">ܕܳܠܚܳܐ ܚܶܡܬ݂ܳܐ ܠܢܰܦܫܳܐ ܫܦܺܝܬ݂ܳܐ ܡܳܐ ܕܡܶܬܰܬܪܥܳܐ</l>
                    <l n="102">ܘܐܳܫܿܕܳܐ ܛܰܥܡܳܗܿ ܥܰܠ ܚܽܘܫ̈ܳܒܶܐ ܘܡܶܨܛܰܒܥܺܝܢ ܒܳܗ̇</l>
                    <l n="103">ܙܿܳܠܚܳܐ ܣܝܳܢܳܗܿ ܥܰܠ ܝܺܕܰܥܬܳܐ ܘܰܡܟܰܬܡܳܐ ܠܳܗ̇܆</l>
                    <l n="104">ܘܟܽܠܗܽܘܢ ܙܰܘ̈ܥܶܐ ܕܫܰܦܺܝܪ̈ܳܬ݂ܐ ܒܶܗ ܡܶܬܥܰܘܪܺܝܢ܆</l>
                    <l n="105">ܥܶܠܰܬ ܚܶܡܬ݂ܳܐ ܢܦܰܩ ܒܽܘܝܳܢܳܐ ܡܶܢ ܬܰܪܥܺܝܬ݂ܐ</l>
                    <l n="106">ܐܶܬܬܥܺܝܼܪ ܪܽܘܓ݂ܙܳܐ ܕܶܡܟܰܬ ܟܽܠܳܗ̇ ܚܰܟܺܝܡܽܘܬ݂ܐ</l>
                    <l n="107">ܚܣܳܡܳܐ ܠܢܰܦܫܳܐ ܐܰܝܟ ܬܶܢܳܢܳܐ ܠܥܰܝܢܳܐ ܥܽܘܪ</l>
                    <l n="108">ܘܡܳܐ ܕܥܳܐܶܠ ܠܳܗ̇ ܓܿܳܗܪܳܐ ܕܬܶܚܙܶܐ ܫܰܦܺܝܪܳܐܺܝܬ݂</l>
                    <l n="109">ܪܺܝܚܳܐ ܗܰܘ ܣܰܪܝܳܐ ܛܢܳܢܳܐ ܕܢܶܗܘܶܐ ܒܓ݂ܰܘ ܪܶܥܝܳܢܳܐ</l>
                    <l n="110">ܘܢܰܦܫܳܐ ܕܢܰܩܕܳܐ ܠܳܐ ܥܳܐܶܠ ܠܳܗ̇ ܕܠܳܐ ܬܶܣܪܶܐ ܒܶܗ</l>
                    <l n="111">ܐܰܟܬ݂ܳܐ ܒܠܶܒܳܐ ܐܰܝܟ ܐܳܟܰܕܢܐ ܒܥܰܦܪܳܐ ܕܰܐܪܥܳܐ</l>
                    <l n="112">ܘܰܐܝܟܳܐ ܕܐܳܫܿܕܳܐ ܡܶܪܬܳܗܿ ܡܰܘܬܳܐ ܗܰܘ ܩܰܠܺܝܠܳܐܺܝܬ݂</l>
                    <l n="113">ܡܶܢ ܐܰܟܬ݂ܳܢܳܐ ܕܚܰܠ ܒܰܫܪܳܪܳܐ ܘܠܳܐ ܡܶܢ ܚܶܘܝܳܐ</l>
                    <l n="114">ܘܰܠܬܰܢܺܝܢܳܐ ܘܠܳܐ ܠܚܶܡܬ݂ܳܢܳܐ ܗܘܺܝܼ ܩܰܪܺܝܒܳܐ</l>
                    <l n="115">ܪܰܓܽܘܙܬܳܢܳܐ ܠܳܐ ܡܨܶܐ ܡܿܰܨܠܰܚ ܒܰܥܒܺܝ̈ܕܳܬ݂ܶܗ</l>
                    <l n="116">ܕܡܶܬܰܐܫܕܳܐ ܠܳܗ̇ ܚܶܡܬ݂ܶܗ ܕܢܶܥܒܰܪ ܥܰܠ ܘܳܠܺܝܬ݂ܳܐ</l>
                    <l n="117">ܥܪܽܘܩ ܡܶܢ ܪܽܘܓ݂ܙܳܐ ܐܶܢ ܬܰܩܢܳܐܺܝܬ ܬܺܐܚܶܐ ܨܿܳܒܶܝܬ݂</l>
                    <l n="118">ܕܰܠܚܰܟܺܝ̈ܡܶܐ ܡܰܘܒܶܕ ܪܽܘܓ݂ܙܳܐ ܐܰܟܡܳܐ ܕܰܟܬ݂ܺܝܒ</l>
                    <l n="119">ܡܚܿܰܦܝܳܐ ܥܢܳܢܳܐ ܠܙܰܗܪܶܗ ܕܫܶܡܫܳܐ ܡܶܢ ܚܰܙܳܝܳܐ</l>
                    <l n="120">ܗܳܟܰܢ ܚܶܡܬ݂ܐ ܓܳܠܙܳܐ ܠܢܰܦܫܳܐ ܡܶܢ ܚܺܐܪܽܘܬ݂ܐ</l>
                    <l n="121">ܠܚܽܘܒܳܐ ܗܰܘ ܐܺܝܬ ܠܶܗ ܥܰܝܢܳܐ ܫܦܺܝܬ݂ܳܐ ܘܰܡܫܰܝܰܢܬܳܐ</l>
                    <l n="122">ܘܰܬܪܺܝܨ ܚܰܘܪܶܗ ܘܠܳܐ ܡܶܬ݂ܕܰܘܰܕ ܡܶܢ ܬܰܩܢܽܘܬ݂ܐ</l>
                    <l n="123">ܣܢܺܝܩܳܐ ܗ̇ܝ ܢܰܦܫܳܐ ܥܰܠ ܢܽܘܛܳܪܳܐ ܕܰܡܨܰܠܰܠܬܳܐ ܗ̇ܝ܆ </l>
                    <l n="124">ܘܰܐܝܟܳܐ ܕܢܿܳܦܠܳܐ ܒܺܐܝܕ̈ܰܝ ܪܽܘܓ݂ܙܳܐ ܗܽܘ ܡܒܰܣܒܶܣ ܠܳܗ̇ </l>
                    <l n="125">ܐ̱ܚܽܘܕ ܒܰܙܗܺܝܪܽܘ ܟܽܠܗܽܘܢ ܬܰܪ̈ܥܶܐ ܡܶܢ ܟܽܠ ܓܰܒ̈ܺܝܢ</l>
                    <l n="126">ܘܠܳܐ ܢܶܥܽܘܠ ܠܳܗ̇ ܪܽܘܓ݂ܙܳܐ ܠܢܰܦܫܳܟ ܕܰܠܡܳܐ ܬܺܐܒܰܕܝ</l>
                    <l n="127">ܠܰܘ ܨܶܒܝܳܢܳܟ ܣܳܥܪܳܐ ܚܶܡܬ݂ܐ ܡܳܐ ܕܥܶܠܰܬ ܠܳܗ̇ </l>
                    <l n="128">ܐ̱ܚܪܺܢܳܐ ܡܶܕܶܡ ܢܿܳܒܰܥ ܡܶܢܳܗܿ ܕܠܰܘ ܕܺܝܠܳܟ ܗܽܘ</l>
                    <l n="129">ܗܘܺܝܼ ܫܰܠܺܝܛܳܐ ܥܰܠ ܨܶܒܝܳܢܳܟ ܐܳܘ ܒܰܪ ܚܺܐܪ̈ܶܐ</l>
                    <l n="130">ܠܳܐ ܬܶܬܥܺܝܼܪܝ ܒܳܟ ܚܶܡܬ݂ܐ ܘܬܶܣܥܽܘܪܝ ܡܳܐ ܕܠܳܐ ܨܿܳܒܶܝܬ݂</l>
                    <l n="131">ܫܒܽܘܩܶܝܗܿ ܠܢܰܦܫܳܟ ܝܿܳܬ݂ܒܳܐ ܒܫܶܠܝܳܐ ܕܰܦܫܺܝܩܽ ܗ̱ܘ ܠܳܟ݂</l>
                    <l n="132">ܠܳܐ ܬܰܪܡܶܐ ܒܳܗܿ ܚܣܳܡܳܐ ܕܫܿܳܓܶܫ ܘܰܡܕܰܘܶܕ ܠܳܟ݂</l>
                    <l n="133">ܠܳܐ ܬܶܗܘܶܐ ܠܳܗ̇ ܥܰܒܕܳܐ ܠܚܶܡܬ݂ܳܐ ܘܬܶܫܬܰܥܒܰܕ ܠܳܗ̇ </l>
                    <l n="134">ܕܠܳܐ ܬܶܗܘܶܐ ܠܳܗ ܦܳܥܠܳܐ ܕܰܕܡܳܐ ܢܿܩܶܐܼ ܠܡܰܨܽܘܬ݂ܐ</l>
                    <l n="135">ܚܣܳܡܳܐ ܙܰܝܢܰܐ ܗ̇ܘ ܕܰܥܬܺܝܕ ܠܽܘܩܒܰܠ ܫܰܦܺܝܪ̈ܳܬ݂ܳܐ</l>
                    <l n="136">ܘܰܕܠܳܒܶܫ ܠܶܗ ܐܶܠܳܐ ܕܢܺܐܒܰܫ ܬܽܘܒ ܠܳܐ ܝܿܳܕܰܥ</l>
                    <l n="137">ܓܽܘܢܚܳܐ ܥܒܼܰܕ ܒܳܗܿ ܚܣܳܡܳܐ ܒܰܐܪܥܳܐ ܡܶܢ ܫܽܘܪܳܝܳܐ</l>
                    <l n="138">ܕܣܰܓܺܝ ܝܿܺܨܰܦ ܥܰܠ ܬܰܩܢ̈ܳܬ݂ܳܐ ܢܚܿܰܒܶܠ ܐܶܢܶܝܢ</l>
                    <l n="139">ܠܳܐܕܳܡ ܩܰܕܡܳܐ ܗܽܘ ܐܰܦܶܩ ܗܘܳܐ ܡܶܢ ܦܰܪܕܰܝܣܳܐ</l>
                    <l n="140">ܘܰܐܪܥܳܐ ܕܟܽܘ̈ܒܶܐ ܩܢܼܳܐ ܗ̱ܘܳܐ ܒܥܰܡܠܳܐ ܚܠܳܦ ܡܰܠܟܽܘܬ݂ܐ</l>
                    <l n="141">ܚܣܳܡܳܐ ܐܰܪܡܺܝܼ ܒܰܝܢܳܬ ܐܰܚ̈ܶܐ ܗܶܪܬܳܐ ܡܶܡܬ݂ܘܡ</l>
                    <l n="142">ܘܰܠܫܰܦܺܝܪܐ ܗܳܒܶܝܠ ܩܰܛܠܶܗ ܒܩܳܐܝܶܢ ܐܰܚܽܘܗ̱ܝ</l>
                    <l n="143">ܗܳܢܳܐ ܦܳܥܠܳܐ ܥܰܡܠܳܐ ܐܰܪܡܺܝܼ ܒܓܽܘܕܳܐ ܕܰܐܚ̈ܶܐ</l>
                    <l n="144">ܘܰܠܫܰܦܺܝܪ̈ܶܐ ܕܒܶܝܬ ܝܺܗܽܘܕܳܐ ܒܢܺܝܼܪܶܗ ܫܰܥܼܒܶܕ</l>
                    <l n="145">ܥܰܠ ܒܰܪ ܚܺܐܪ̈ܶܐ ܣܒܼܰܟ ܒܰܓܙܳܡܳܐ ܕܢܶܗܘܶܐ ܥܰܒܕܳܐ</l>
                    <l n="146">ܕܰܠܐܰܘܝܽܘܬ݂ܐ ܠܳܐ ܡܶܫܬܰܥܒܰܕ ܐܰܝܟܳܐ ܕܺܐܝܬ݂ܘܗ̱ܝ</l>
                    <l n="147">ܡܥܳܕܽ ܗ̱ܘ ܚܣܳܡܳܐ ܕܢܶܗܘܶܐ ܣܿܳܪܰܚ ܚܽܘܒܳܐ ܕܰܐܚ̈ܶܐ</l>
                    <l n="148">ܕܡܶܢ ܫܽܘܪܳܝܳܐ ܩܳܛܶܠ ܐ̱ܢܳܫܳܐ ܗ̱ܰܘ ܒܰܢܟ݂ܺܝܠܽܘܬ݂ܗ</l>
                    <l n="149">ܠܒܰܪ ܐܰܠܳܗܳܐ ܬܠܼܶܐ ܒܰܙܩܺܝܦܳܐ ܘܡܽܘܢ ܬܽܘܒ ܐܺܡܰܪ</l>
                    <l n="150">ܗܳܪܟܳܐ ܣܰܝܶܟ ܟܽܠܶܗ ܥܒܳܕܳܐ ܕܡܰܪܝܪܽܘܬ݂ܶܗ</l>
                    <l n="151">ܐܳܦ ܥܰܠ ܗܳܕܶܐ ܠܚܺܝܡ ܗܘܳܐ ܡܶܡܬ݂ܘܡ ܥܰܠ ܫܰܦܺܝܪ̈ܶܐ</l>
                    <l n="152">ܕܰܠܗܰܘ ܫܽܘܦܪܶܗ ܕܰܒܪܳܐ ܢܚܰܒܶܠ ܐܶܢ ܡܶܫܟܰܚ ܗ̱ܘܳܐ</l>
                    <l n="153">ܡܶܢ ܣܶܡܳܠܳܐ ܚܣܳܡܳܐ ܟܽܠܝܽܘܡ ܨܶܝܕ ܝܰܡܺܝܢܳܐ</l>
                    <l n="154">ܚܙܺܝܼ ܠܳܐ ܬܶܡܠܶܐ ܚܣܳܡܳܐ ܘܰܬܚܽܘܒ ܥܰܡ ܣܶܡܳܠܳܐ</l>
                    <l n="155">ܐܰܝܢܳܐ ܕܺܐܝܬ݂ܘܗ̱ܝ ܣܰܢܽܐܘܬ݂ܳܢܳܐ ܒܰܪ ܣܶܡܳܠܐܰ ܗ̱ܘ</l>
                    <l n="156">ܕܶܐܠܳܐ ܒܚܽܘܒܳܐ ܠܳܐ ܥܿܳܒܰܪ ܐ̱ܢܳܫ ܨܶܝܕ ܝܰܡܺܝܢܳܐ</l>
                    <l n="157">ܗܳܢܳܐ ܙܰܝܢܳܐ ܠܳܐܟܶܠܩܰܪܨܳܐ ܚܫܺܝܠ ܒܰܛܢܳܢܳܐ</l>
                    <l n="158">ܣܢܺܝܼ ܠܰܚܣܳܡܳܐ ܕܗܽܘܝܽܘ ܙܰܝܢܶܗ ܕܰܒܥܶܠܕܰܪܳܐ</l>
                    <l n="159">ܒܗܳܠܶܝܢ ܡܳܐܢ̈ܶܐ ܣܿܳܥܰܪ ܕܺܝܠܶܗ ܒܰܪ ܐܰܒܕܳܢܳܐ</l>
                    <l n="160">ܒܚܶܡܬ݂ܳܐ ܘܰܐܟ݂ܬܳܐ ܚܳܣܡܳܐ ܘܢܶܟ݂ܠܳܐ ܘܒܺܝܫܽܘܬ ܠܶܒܳܐ</l>
                    <l n="161">ܡܶܛܽܠܗܳܢܳܐ ܥܪܽܘܩ ܡܶܢ ܚܶܡܬ݂ܳܐ ܟܡܳܐ ܕܡܶܫܟܰܚ ܐܰܢ̱ܬ</l>
                    <l n="162">ܕܒܳܗܿ ܡܶܬ݂ܥܰܘܪܳܐ ܢܰܦܫܳܐ ܕܬܶܓܗܰܪܝ ܡܶܢ ܘܿܳܠܺܝܬ݂ܳܐ</l>
                    <l n="163">ܐܰܝܢܳܐ ܕܚܿܳܣܶܡ ܠܳܐ ܡܨܶܐ ܚܿܳܐܰܪ ܒܰܬܪܺܝܨܽܘܬ݂ܐ</l>
                    <l n="164">ܘܡܶܬܒܰܠܥܳܐ ܠܳܗ̇ ܚܙܳܬ݂ܶܗ ܕܬܶܨܠܶܐ ܨܶܝܕ ܣܶܡܳܠܳܐ</l>
                    <l n="165">ܠܗܳܠܶܝܢ ܐܰܚ̈ܶܐ ܒܢ̈ܰܝ ܗܿܰܘ ܟܺܐܢܳܐ ܚܣܳܡܳܐ ܥܰܪܩܶܠ</l>
                    <l n="166">ܠܳܟ ܟܰܝ ܕܺܝܠܳܟ ܐܶܢ ܡܿܳܛܶܐ ܠܳܟ ܡܘܢ ܥܿܳܒܶܕ ܠܳܟ݂</l>
                    <l n="167">ܠܓܽܘܕܳܐ ܕܥܶܣܪܳܐ ܒܕܰܐܪܳܐ ܫܰܦܶܠ ܟܰܕ ܥܰܠ ܗ̱ܘܳܐ ܠܳܗ̇ </l>
                    <l n="168">ܘܰܐܪܡܺܝܼ ܒܓܽܘܒܳܐ ܠܗܰܘ ܕܰܚܕܰܥܣܰܪ ܒܰܐܬ݂ܪܳܐ ܚܽܘܪܒܳܐ</l>
                    <l n="169">ܠܫܽܘܪܳܐ ܕܰܐܚ̈ܶܐ ܬܪܰܥ ܗ̱ܘܳܐ ܚܣܳܡܳܐ ܕܥܰܠ ܨܶܝܕܰܝܗܽܘܢ</l>
                    <l n="170">ܘܶܐܣܬܳܐ ܕܪܽܘܓܙܳܐ ܒܢܼܳܐ ܒܰܡܨܰܥܬܳܐ ܘܒܰܕܰܪ ܐܶܢܽܘܢ</l>
                    <l n="171">ܐܶܢ ܓܰܢܒܳܪ̈ܶܐ ܪ̈ܺܝܫܰܝ ܫܰܒ̈ܛܶܐ ܚܳܒܘ ܡܶܢ ܩܽܘܕܡܰܘܗ̱ܝ </l>
                    <l n="172">ܐܰܢ̱ܬ ܚܰܠܳܫܳܐ ܐܶܢ ܡܶܬܬܥܺܝܪ ܒܳܟ ܠܰܐܝܟܳܐ ܬܶܡܼܛܶܐ</l>
                    <l n="173">ܚܣܳܡܳܐ ܒܠܶܒܳܐ ܡܶܢ ܚܰܪܡܳܢܳܐ ܒܢܶܩܥܳܐ ܒܺܝܫ ܗܘ</l>
                    <l n="174">ܪܽܘܨ ܠܰܚܣܳܡܳܐ ܕܠܳܐ ܡܶܢ ܡܶܪܬܶܗ ܡܰܬ݂ܚܰܒܰܠ ܐܰܢ̱ܬ</l>
                    <l n="175">ܚܰܫܰܐ ܗܘ ܗܳܢܳܐ ܕܡܰܘܬܳܐ ܡܿܰܘܠܶܕ ܐܰܝܟܳܐ ܕܺܐܝܬ݂ܘܗ̱ܝ</l>
                    <l n="176">ܘܢܰܓܺܝܪ ܕܰܐܪܶܗ ܐܶܢܗܽܘܼ ܕܚܽܘܒܳܐ ܠܳܐ ܛܳܪܶܕ ܠܶܗ</l>
                    <l n="177">ܒܗܳܢܳܐ ܟܺܐܒܳܐ ܒܠܰܥܼܘ ܗ̱ܘܰܘ ܟܽܠܗܽܘܢ ܐܰܚ̈ܰܝ ܝܰܘܣܶܦ </l>
                    <l n="178">ܘܠܳܐ ܐܶܫܟܰܚܘ ܗ̱ܘܰܘ ܠܰܡܡܰܠܳܠܽܘ ܫܳܠܡܳܐ ܥܰܡܶܗ</l>
                    <l n="179">ܐܰܝܟ ܠܰܡܕܺܝܢ̱ܬ݂ܐ ܠܢܰܦܫܳܐ ܟܿܳܒܶܫ ܡܳܐ ܕܥܿܳܐܶܠ ܠܳܗ̇ </l>
                    <l n="180">ܘܪܳܡܶܐ ܫܶܒܝܳܐ ܒܓ݂ܰܘ ܣܳܚܪ̈ܳܬܳܗܿ ܘܡܿܰܚܶܪܒ ܠܗܶܝܢ</l>
                    <l n="181">ܫܠܳܡܳܐ ܘܫܰܝܢܳܐ ܛܳܪܶܕ ܡܶܢܳܗܿ ܡܳܐ ܕܙܿܳܟ݂ܶܐ ܠܳܗ̇ </l>
                    <l n="182">ܘܨܿܳܕܝܳܐ ܒܪܽܘܓ݂ܙܳܐ ܡܶܢ ܚܽܘܫ̈ܳܒܶܐ ܕܒܰܣܺܝܡܽܘܬ݂ܳܐ</l>
                    <l n="183">ܡܿܰܦܶܩ ܚܽܘܒܳܐ ܘܡܿܰܥܶܠ ܚܶܡܬ݂ܳܐ ܕܬܶܫܼܪܶܐ ܬܰܡܳܢ</l>
                    <l n="184">ܕܡܿܰܨܝܳܐ ܕܬܰܚܪܶܒ ܟܽܠܗܽܘܢ ܓܰܙ̈ܶܐ ܕܫܰܦܺܝܪ̈ܳܬ݂ܐ </l>
                    <l n="185">ܠܳܐ ܠܰܡ ܐܶܫܟܰܚܼܘ ܠܰܡܡܰܠܳܠܽܘ ܫܳܠܡܳܐ ܥܰܡܶܗ</l>
                    <l n="186">ܐܳܘ ܠܰܩܛܺܝܪܳܐ ܕܺܐܝܬ ܠܰܚܣܳܡܳܐ ܕܰܟܡܳܐ ܚܰܣܺܝܢ</l>
                    <l n="187">ܠܟܽܠܗܽܘܢ ܙܰܘ̈ܥܶܐ ܕܢܰܦܫܳܐ ܡܣܿܰܪܰܚ ܡܳܐ ܕܥܳܐܶܠ ܠܳܗ̇ </l>
                    <l n="188">ܘܰܠܗܰܕ̈ܳܡܶܐ ܕܦܰܓ݂ܪ̈ܶܐ ܡܕܰܘܶܕ ܡܳܐ ܕܫܳܪܶܐ ܒܳܗܿ</l>
                    <l n="189">ܫܳܕܶܐ ܡܶܪܬ݂ܶܗ ܥܰܠ ܪܶܥܝܳܢܳܐ ܘܰܡܥܰܪܩܶܠ ܠܶܗ</l>
                    <l n="190">ܘܰܒܝܰܪ̈ܩܳܢܶܐ ܨܿܳܒܰܥ ܠܰܐܦ̈ܶܐ ܘܰܡܟܰܡܰܪ ܠܗܶܝܢ</l>
                    <l n="191">ܡܶܨܛܰܒܥܳܐ ܒܶܗ ܢܰܦܫܳܐ ܕܬܶܚܫܰܟ݂ܝ ܡܶܢ ܟܺܐܢܽܘܬ݂ܳܐ</l>
                    <l n="192">ܘܰܠܚܽܘܫ̈ܳܒܶܐ ܬܰܩܢ̈ܶܐ ܡܚܿܰܦܶܐ ܕܠܳܐ ܢܶܬ݂ܝܰܕܥܽܘܢ</l>
                    <l n="193">ܡܶܬ݂ܦܰܬܰܠ ܒܶܗ ܚܰܘܪܳܐ ܕܥܰܝ̈ܢܶܐ ܕܰܬܪ̈ܺܝܨܳܢ ܗܘ̈ܰܝ</l>
                    <l n="194">ܕܰܐܝܢܳܐ ܕܚܳܣܶܡ ܠܳܐ ܡܨܶܐ ܚܳܐܰܪ ܫܰܦܺܝܪܳܐܺܝܬ݂</l>
                    <l n="195">ܠܥܰܝܢܳܐ ܗܰܦܶܟ ܡܶܢ ܬܰܩܢܽܘܬ݂ܐ ܚܣܳܡܳܐ ܒܺܝܫܳܐ</l>
                    <l n="196">ܘܰܡܣܿܰܩܰܪ ܠܳܗ̇ ܠܚܰܘܪܳܗ̇ ܕܬܶܦܶܠܝ ܡܶܢ ܘܳܠܺܝܬ݂ܐ</l>
                    <l n="197">ܐܳܦ ܠܳܗ̇ ܠܡܶܠܬ݂ܐ ܕܦܽܘܡܳܐ ܣܳܪܰܚ ܘܰܡܕܰܘܶܕ ܠܳܗ̇ </l>
                    <l n="198">ܘܰܡܚܰܒܠܳܢܰܐ ܗ̱ܘ ܟܽܠܶܗ ܕܟܽܠܳܐ ܡܳܐ ܕܡܶܫܬܰܠܰܛ</l>
                    <l n="199">ܠܳܐ ܠܰܡ ܐܶܫܟܰܚܼܘ ܠܰܡܰܡܠܳܠܽܘ ܥܰܡܶܗ ܫܳܠܡܳܐ</l>
                    <l n="200">ܚܙܺܝܼ ܫܳܡܽܘܥܳܐ ܕܳܐܦ ܠܳܗ̇ ܠܡܶܠܬ݂ܐ ܚܣܳܡܳܐ ܣܰܪܚܳܗܿ</l>
                    <l n="201">ܟܺܐܒܰܐ ܗ̱ܘ ܗܳܢܳܐ ܕܠܳܐ ܐܺܝܬ ܣܰܡܳܐ ܕܠܶܗ ܗܽܘ ܡܰܐܣܶܐ </l>
                    <l n="202">ܕܰܟܡܳܐ ܕܬܶܣܓܶܐ ܥܰܨܒ̈ܶܐ ܠܘܳܬ݂ܶܗ ܡܶܣܓܳܐ ܣܿܳܓ݂ܐ</l>
                    <l n="203">ܥܰܠ ܗܘܳܐ ܚܣܳܡܳܐ ܠܣܺܝܥܬܳܐ ܕܟܺܐܢ̈ܶܐ ܘܥܰܪܩܶܠ ܐܶܢܽܘܢ</l>
                    <l n="204">ܘܠܳܐ ܐܶܫܟܰܚܼܘ ܗ̱ܘܰܘ ܦܽܘܪܣܳܐ ܕܢܰܡܕܽܘܢ ܡܶܢ ܡܰܦܽܘܠܬܳܐ</l>
                    <l n="205">ܥܰܡ ܠܶܓܝܽܘܢܳܐ ܕܪܳܘܒܶܝܠ ܐܰܩܼܪܶܒ ܚܰܣܺܝܢܳܐܺܝܬ݂</l>
                    <l n="206">ܘܦܰܟ݂ܪܳܗܿ ܠܟ݂ܽܠܳܗ̇ ܒܰܐܟܬܳܐ ܣܢܺܝܬ݂ܳܐ ܕܝܳܠܕܳܐ ܡܰܘܬܳܐ</l>
                    <l n="207">ܡܽܘܢ ܡܶܫܟܰܚ ܗ̱ܘܳܐ ܕܢܶܥܒܶܕ ܝܰܘܣܶܦ ܡܰܐܣܶܐ ܐܶܢܽܘܢ</l>
                    <l n="208">ܕܰܟܡܳܐ ܕܢܰܘܣܶܦ ܫܰܦܺܝܪ̈ܳܬ݂ܳܐ ܠܗܽܘܢ ܟܺܐܒܳܐ ܗ̱ܘܳܐ </l>
                    <l n="209">ܟܡܳܐ ܕܢܰܣܓܶܐ ܗ̱ܘܳܐ ܘܢܶܬ݂ܝܰܬܰܪ ܗ̱ܘܳܐ ܚܣܳܡܗܽܘܢ ܣܳܓܳܐ </l>
                    <l n="210">ܘܒܰܐܝܢܳܐ ܦܽܘܪܣܳܐ ܡܶܬܚܿܰܠܡܺܝܢ ܗ̱ܘܰܘ ܡܶܢ ܣܶܢܶܐܬ݂ܗܽܘܢ</l>
                    <l n="211">ܟܡܳܐ ܕܝܳܨܶܦ ܗ̱ܘܳܐ ܕܫܰܦܺܝܪ̈ܳܬ݂ܐ ܕܢܶܣܥܽܘܪ ܐܶܢܶܝܢ</l>
                    <l n="212">ܬܽܘܒ ܥܰܠ ܟܺܐܒܗܽܘܢ ܟܺܐܒܳܐ ܪܰܒܳܐ ܡܶܬܰܬܘܣܶܦ ܗ̱ܘܳܐ</l>
                    <l n="213">ܗܿܳܢܰܘ ܫܽܘܚܢܳܐ ܕܠܳܐ ܡܶܬܰܐܣܶܐ ܘܠܳܐ ܡܶܢ ܡܶܕܶܡ</l>
                    <l n="214">ܕܰܟܡܳܐ ܕܬܺܐܨܰܦ ܥܰܠ ܚܽܘܠܡܳܢܶܗ ܠܒܳܬܪܳܐ ܐܳܙܶܠ</l>
                    <l n="215">ܡܶܛܽܠ ܗܳܢܳܐ ܕܠܳܐ ܢܶܗܘܶܐ ܒܳܟ ܝܺܨܰܦ ܒܰܠܚܽܘܕ </l>
                    <l n="216">ܕܶܐܢ ܗܳܘܶܐ ܒܳܟ ܠܳܐ ܥܳܩܪܺܝܢ ܠܶܗ ܟܽܠ ܣܰܡܳܡ̈ܢܝܢ</l>
                    <l n="217">ܟܡܳܐ ܕܠܳܐ ܥܰܠ ܠܳܟ ܦܫܺܝܩ ܠܳܟ ܕܬܶܚܙܶܝܘܗ̱ܝ ܕܰܟܡܳܐ ܡܰܪܺܝܪ</l>
                    <l n="218">ܐܶܢܕܶܝܢ ܥܳܐܶܠ ܡܶܨܛܰܒܥܰܬ ܠܳܟ ܡܶܢ ܣܰܢܝܽܘܬ݂ܶܗ</l>
                    <l n="219">ܠܳܐ ܬܶܬܶܠ ܠܶܗ ܐܰܬ݂ܪܳܐ ܠܗܳܢܳܐ ܚܰܫܳܐ ܒܺܝܫܳܐ</l>
                    <l n="220">ܕܢܶܥܽܘܼܠ ܢܶܣܪܘܚ ܢܰܦܫܳܟ ܪܳܚܡܰܬ ܫܰܦܺܝܪ̈ܳܬ݂ܐ</l>
                    <l n="221">ܚܙܺܝ ܘܐܶܣܬܰܪܰܕ ܡܳܢܳܐ ܥܒܼܰܕ ܗܘܳܐ ܠܗܳܠܶܝܢ ܐܰܚ̈ܶܐ</l>
                    <l n="222">ܕܰܒܢ̈ܰܝ ܡܰܢ ܗ̱ܘܰܘ ܘܡܳܢܳܐ ܣܥܼܰܪܘ ܗ̱ܘܰܘ ܥܰܠ ܕܰܚܣܰܡܘ ܗ̱ܘܰܘ</l>
                    <l n="223">ܒܢܰܘ̈ܗ̱ܝ ܕܺܝܣܪܳܐܶܝܠ ܥܶܣܪܳܐ ܓܒ̈ܰܝܳܐ ܠܚܰܕ ܣܳܢܶܝܢ ܗ̱ܘܰܘ</l>
                    <l n="224">ܚܣܳܡܳܐ ܦܟܰܪ ܗ̱ܘܳܐ ܘܫܰܦܶܠ ܐܶܢܽܘܢ ܘܬܰܡܺܝ̈ܡܶܐ ܗ̱ܘܰܘ</l>
                    <l n="225">ܚܣܺܝܼܡ ܗ̱ܘܳܐ ܝܰܘܣܶܦ ܘܡܳܢܳܐ ܢܶܥܒܶܕ ܠܳܐ ܝܳܕܰܥ ܗ̱ܘܳܐ </l>
                    <l n="226">ܕܰܟܡܳܐ ܕܢܶܫܦܰܪ ܬܽܘܒ ܒܰܚܣܳܡܳܐ ܡܶܬ݂ܥܰܪܩܰܠ ܗ̱ܘܳܐ</l>
                    <l n="227">ܘܟܰܕ ܢܳܒܰܚ ܒܶܗ ܚܣܳܡܳܐ ܟܽܠ ܝܽܘܡ ܡܶܢ ܨܶܝܕ ܐܰܚܰܘܗ̈ܝ</l>
                    <l n="228">ܠܰܐܬ݂ܪܳܐ ܕܚܶܠܡ̈ܶܐ ܩܪܳܝܗ̱ܝ ܓܶܠܝܳܢܳܐ ܕܰܢܡܰܠܶܠ ܠܶܗ</l>
                    <l n="229">ܢܰܓܕܶܗ ܒܫܶܢܬ݂ܳܐ ܕܢܶܫܬܰܥܶܐ ܠܶܗ ܥܰܠ ܟܰܣܝ̈ܳܬ݂ܐ</l>
                    <l n="230">ܕܠܳܐ ܢܕܰܚܠܽܘܢܳܝܗ̱ܝ ܣܰܩܽܘܪ̈ܬ݂ܢܶܐ ܕܠܶܗ ܣܳܢܶܝܢ ܗ̱ܘܰܘ</l>
                    <l n="231">ܐܰܪܡܺܝ ܫܶܢܬܳܐ ܥܠܰܘܗ̱ܝ ܥܰܠ ܛܰܠܝܳܐ ܚܣܺܝܼܡ ܡܶܢ ܐܰܚܰܘ̈ܗ̱ܝ</l>
                    <l n="232">ܕܟܰܕ ܕܰܡܺܝܼܟ ܗ̱ܘܳܐ ܢܚܰܘܶܝܘܗ̱ܝ ܗܳܠܶܝܢ ܕܥܰܬܺܝ̈ܕܢ ܗܘ̈ܰܝ</l>
                    <l n="233">ܕܰܒܥܺܝܼܪܽܘܬ݂ܐ ܙܩܺܝܼܦ ܗ̱ܘܳܐ ܚܣܳܡܳܐ ܥܰܠ ܫܰܦܺܝܪܳܐ</l>
                    <l n="234">ܒܓ݂ܰܘ ܕܰܡܟܽܘܬ݂ܐ ܡܠܰܒܶܒ ܗ̱ܘܳܐ ܠܶܗ ܒܰܥܬܺܝ̈ܕܳܬ݂ܐ</l>
                    <l n="235">ܨܰܥܪܽܘܗ̱ܝ ܐܰܚܰܘ̈ܗ̱ܝ ܘܝܰܩܪܽܘܗ̱ܝ ܚܶܠܡ̈ܶܐ ܒܓܶܠܝܳܢܰܝ̈ܗܽܘܢ</l>
                    <l n="236">ܕܠܳܐ ܬܶܟܪܶܐ ܠܶܗ ܡܳܐ ܕܛܳܪܶܐ ܒܶܗ ܚܣܳܡܳܐ ܟܽܠܝܽܘܡ</l>
                    <l n="237">ܥܒܼܰܪ ܗ̱ܘܳܐ ܠܰܐܬ݂ܪܳܐ ܕܰܓܢܺܝ̈ܙܳܬ݂ܐ ܘܝܺܠܶܦ ܬܰܡܳܢ</l>
                    <l n="238">ܪܺܝܫܳܢܽܘܬ݂ܐ ܡܶܬ݂ܝܰܗܒܳܐ ܠܶܗ ܕܟܽܠܗܽܘܢ ܐܰܚܰܘ̈ܗ̱ܝ</l>
                    <l n="239">ܦܟܼܰܪ ܗ̱ܘܳܐ ܐܶܢܽܘܢ ܚܶܠܡܳܐ ܠܥܶܣܪܳܐ ܕܚܿܳܣܡܺܝܢ ܗ̱ܘܰܘ ܒܶܗ</l>
                    <l n="240">ܘܰܒܓܶܠܝܳܢܳܐ ܫܰܥܒܶܕ ܐܶܢܽܘܢ ܕܢܶܫܬܰܡܥܽܘܢ ܠܶܗ</l>
                    <l n="241">ܟܰܕ ܗܽܘ ܒܫܶܢܬ݂ܳܐ ܐ̱ܬܰܘ ܣܳܩܽܘܪ̈ܶܐ ܗ̱ܘܼܰܘ ܣܳܓ݂ܽܘ̈ܕܶܐ</l>
                    <l n="242">ܕܢܶܬܠܰܒܰܒ ܗܘܳܐ ܒܓܰܠ̈ܠܶܐ ܕܡܶܢܗܽܘܢ ܛܳܪܶܝܢ ܗܘܰܘ ܒܶܗ</l>
                    <l n="243">ܐܰܣܼܩܶܗ ܚܶܠܡܳܐ ܘܥܰܒܕܶܗ ܪܺܝܫܳܐ ܠܟܽܠܗܽܘܢ ܐܰܚܰܘ̈ܗ̱ܝ</l>
                    <l n="244">ܕܢܶܗܘܶܐ ܒܣܰܒܪܳܐ ܡܳܐ ܕܡܶܨܛܰܥܰܪ ܡܶܢ ܐܺܝܕ̈ܰܝܗܽܘܢ</l>
                    <l n="245">ܠܒܺܝܟ ܗ̱ܘܳܐ ܒܫܶܢܬ݂ܳܐ ܘܫܰܥܒܶܕ ܐܶܢܽܘܢ ܐ̱ܪܳܙܳܢܳܐܺܝܬ݂</l>
                    <l n="246">ܕܡܳܐ ܕܶܐܫܬܰܥܒܰܕ ܢܶܗܘܶܐ ܪܳܢܶܐ ܕܡܶܬܚܰܪܰܪ ܗܘ</l>
                    <l n="247">ܐܰܪܟܶܢ ܐܶܢܽܘܢ ܚܶܠܡܳܐ ܠܟܽܠܗܽܘܢ ܘܰܣܓܼܶܕܘ ܗ̱ܘܰܘ ܠܶܗ</l>
                    <l n="248">ܕܬܶܗܼܘܶܐ ܢܛܺܝܼܪܳܐ ܒܓ݂ܰܘ ܪܶܥܝܳܢܶܗ ܡܳܐ ܕܡܶܬ݂ܡܰܟܰܟ݂</l>
                    <l n="249">ܬܰܠܝܳܗ̱ܝ ܒܣܰܒܪܳܐ ܕܠܶܗ ܡܶܬ݂ܝܰܗܒܳܐ ܫܰܠܺܝܛܽܘܬ݂ܐ</l>
                    <l n="250">ܕܡܳܐ ܕܡܶܙܕܰܒܰܢ ܠܳܐ ܬܶܟܼܪܶܐ ܠܶܗ ܥܰܠ ܫܽܘܥܒܳܕܶܗ</l>
                    <l n="251">ܕܡܶܟ ܫܰܦܺܝܪܳܐ ܘܶܐܬ݂ܳܐ ܚܶܠܡܳܐ ܣܼܕܰܪ ܓܶܠܝܳܢܰܘ̈ܗ̱ܝ</l>
                    <l n="252">ܘܟܰܕ ܐܶܬܬܥܺܝܪ ܗܘܳܐ ܓܠܳܗ̇ ܬܶܫܥܺܝܬ݂ܳܐ ܠܟܽܠܗܽܘܢ ܐܰܚܰܘ̈ܗ̱ܝ</l>
                    <l n="253">ܘܬܽܘܒ ܐܰܘܣܶܦ ܗܘܰܘ ܥܰܠ ܣܶܢܳܐܬ݂ܗܽܘܢ ܡܶܛܽܠܳܬ݂ܗ</l>
                    <l n="254">ܫܰܪܺܝ ܕܢܺܐܡܰܪ ܚܶܠܡܳܐ ܕܰܚܙܳܐ ܕܡܳܢܳܐ ܐܺܝܬ݂ܰܘܗ̱ܝ</l>
                    <l n="255">ܗܳܐ ܚܢܰܢ ܟܽܠܰܢ ܐܳܣܪܺܝܢܰܢ ܠܰܡ ܟܰܦ̈ܶܐ ܒܚܰܩܠܳܐ</l>
                    <l n="256">ܘܶܐܙܕܰܩܦܰܬ ܟܰܦܝ ܘܗܳܐ ܟܰܦܰܝ̈ܟܽܘܢ ܣܳܓ݂ܕ̈ܳܢ ܗܘ̈ܰܝ ܠܳܗ̇</l>
                    <l n="257">ܕܺܝܠܝ ܩܳܝܡܳܐ ܗܘܳܬ݀ ܘܪܰܡܝ̈ܳܢ ܕܺܝܠܟ݂ܽܘܢ ܘܰܚܕܺܝܪ̈ܳܢ ܠܳܗ̇</l>
                    <l n="258">ܫܰܦܺܝܪ ܚܶܠܡܳܟ ܐܶܠܽܘ ܫܰܪܺܝܪ ܐܳܡܪܺܝܢ ܗ̱ܘܰܘ ܠܶܗ</l>
                    <l n="259">ܡܰܠܟܳܐ ܗܳܘܶܝܬ ܡܶܢ ܨܶܝܕ ܚܶܠܡܳܐ ܘܡܶܫܬܰܠܰܛ ܐܰܢ̱ܬ</l>
                    <l n="260">ܚܣܳܡܳܐ ܚܰܦܺܝ ܡܶܢܗܽܘܢ ܩܽܘܫܬܳܐ ܕܠܳܐ ܢܶܚܙܽܘܢܳܝܗ̱ܝ</l>
                    <l n="261">ܕܡܶܢ ܕܶܐܬ݂ܦܰܫܰܩ ܚܶܠܡܳܐ ܛܰܠܡܽܘܗ̱ܝ ܟܰܕ ܫܰܪܺܝܪܰܐ ܗ̱ܘ</l>
                    <l n="262">ܬܽܘܒ ܓܶܠܝܳܢܳܐ ܐ̱ܚܪܺܢܳܐ ܠܝܰܘܣܶܦ ܩܪܳܐ ܘܶܐܡܰܪ ܠܶܗ</l>
                    <l n="263">ܕܰܐܢ̱ܬ ܠܳܐ ܬܶܕܚܰܠ ܡܶܢ ܐܰܟ̈ܬ݂ܢܶܐ ܕܰܠܚܺܝܡܺܝܢ ܠܳܟ݂</l>
                    <l n="264">ܫܰܦܺܝܪ ܦܰܫܶܩܘ ܟܰܕ ܣܿܳܢܶܝܢ ܠܳܟ ܡܶܛܽܠ ܚܰܠܡܳܐ</l>
                    <l n="265">ܡܶܫܬܰܠܳܛܽܘ ܡܶܫܬܰܠܰܛ ܐܢ̱ܬ ܐܰܝܟ ܕܶܐܡܼܰܪܘ ܠܳܟ݂</l>
                    <l n="266">ܐܰܩܺܝܡܶܗ ܬܽܘܒ ܚܶܠܡܳܐ ܠܝܰܘܣܶܦ ܥܰܠ ܓܶܠܝܳܢܳܐ</l>
                    <l n="267">ܘܰܐܪܟܶܢ ܩܽܘܕܡܰܘܗ̱ܝ ܚܰܝ̈ܠܰܘܳܬ݂ܐ ܘܕܽܘܒܳܪ̈ܰܝܗܽܘܢ</l>
                    <l n="268">ܫܶܡܫܳܐ ܘܣܰܗܪܳܐ ܟܰܦܘ ܪ̈ܺܝܫܰܝܗܽܘܢ ܘܰܣܓܶܕܘ ܗ̱ܘܰܘ ܠܶܗ</l>
                    <l n="269">ܕܐ̱ܪܳܙܶܗ ܕܰܒܪܳܐ ܚܙܰܘ ܢܰܗܺܝܪ̈ܶܐ ܒܗܰܘ ܫܰܦܺܝܪܳܐ</l>
                    <l n="270">ܟܰܘܟܒ̈ܶܐ ܕܢܽܘܗܪܳܐ ܦܠܰܓ݂ܘ ܐܺܝܩܳܪܳܐ ܠܗܰܘ ܥܛܺܝܦ ܐ̱ܪ̈ܳܙܶܐ</l>
                    <l n="271">ܘܡܶܢ ܕܽܘܟܝ̈ܳܬ݂ܗܽܘܢ ܣܳܓܕܺܝܢ ܗ̱ܘܰܘ ܠܶܗ ܐܰܝܟ ܕܰܠܡܳܪܳܐ</l>
                    <l n="272">ܫܡܰܝܳܐ ܘܰܐܪܥܳܐ ܒܟܰܦ̈ܶܐ ܣܓ݂ܶܕܘ ܠܶܗ ܘܰܒܢܰܗܺܝܪ̈ܶܐ</l>
                    <l n="273">ܗܳܝ ܗܺܝ ܕܰܒܪܳܐ ܕܰܠܫܽܘܠܛܳܢܶܗ ܣܽܘܦ ܠܳܐ ܢܶܗܘܶܐ</l>
                    <l n="274">ܣܓ݂ܶܕ ܐܺܝܡܳܡܳܐ ܘܠܶܠܝܳܐ ܠܝܰܘܣܶܦ ܥܰܠ ܕܰܚܙܰܘ ܒܶܗ</l>
                    <l n="275">ܕܰܠܒܺܝܫ ܛܽܘܦܣܶܗ ܕܫܶܡܫܳܐ ܪܰܒܳܐ ܕܙܰܕܺܝܩܽܘܬ݂ܐ</l>
                    <l n="276">ܪܗܶܛ ܗ̱ܘܳܐ ܚܶܠܡܳܐ ܩܪܳܐ ܠܢܰܗܺܝܪ̈ܶܐ ܘܫܰܥܒܶܕ ܐܶܢܽܘܢ</l>
                    <l n="277">ܠܥܰܒܕܳܐ ܕܰܠܒܼܶܫ ܨܽܘܪܬܳܐ ܕܡܳܪܶܗ ܕܢܶܬ݂ܝܰܩܰܪ ܒܳܗ̇</l>
                    <l n="278">ܣܓ݂ܶܕ ܠܶܗ ܠܶܠܝܳܐ ܒܣܰܗܪܳܐ ܘܟܰܘܟܒ̈ܶܐ ܕܰܪܟܶܢܘ ܩܽܘܕܡܰܘܗ̱ܝ</l>
                    <l n="279">ܐܳܦ ܐܺܝܡܳܡܳܐ ܒܫܶܡܫܳܐ ܝܰܩܪܶܗ ܘܰܒܙܰܠܺܝ̈ܩܶܐ</l>
                    <l n="280">ܡܰܘܬܶܗ ܕܰܒܪܳܐ ܨܺܝܪ ܗ̱ܘܳܐ ܒܫܶܢܬ݂ܗ ܐ̱ܪܳܙܳܢܳܐܺܝܬ݂</l>
                    <l n="281">ܕܚܰܝ̈ܠܰܘܳܬ݂ܐ ܟܽܠܗܽܘܢ ܐܰܙܺܝܥ ܟܰܕ ܚܳܐܶܫ ܗ̱ܘܳܐ</l>
                    <l n="282">ܕܡܶܟ ܗ̱ܘܳܐ ܝܰܘܣܶܦ ܐܰܝܟ ܐ̱ܢܳܫ ܢܺܐܡܰܪ ܡܺܝܬ ܦܳܪܽܘܩܳܐ</l>
                    <l n="283">ܘܰܠܢܰܗܺܝܪ̈ܶܐ ܒܡܰܘܬܶܗ ܐܰܪܗܶܒ ܘܰܫܓܼܰܫ ܐܶܢܽܘܢ</l>
                    <l n="284">ܒܫܶܢܬ݂ܶܗ ܕܝܰܘܣܶܦ ܫܶܡܫܳܐ ܘܣܰܗܪܳܐ ܣܳܓ݂ܕܺܝܢ ܗ̱ܘܰܘ ܠܶܗ</l>
                    <l n="285">ܒܡܰܘܬܶܗ ܕܡܳܪܰܢ ܟܽܠ ܢܰܗܺܝܪ̈ܝܢ ܡܶܬ݂ܒܰܠܗܶܝܢ ܗ̱ܘܰܘ</l>
                    <l n="286">ܐܰܝܟ ܒܰܙܩܺܝܦܳܐ ܒܫܶܢܬ݂ܳܐ ܡܬܺܝܼܚ ܗ̱ܘܳܐ ܗܰܘ ܒܰܪ ܝܰܥܩܽܘܒ</l>
                    <l n="287">ܘܥܰܠ ܢܰܗܺܝܪ̈ܶܐ ܡܬܺܝܼܚ ܫܽܘܠܛܳܢܶܗ ܢܶܦܩܽܘܕ ܐܶܢܽܘܢ</l>
                    <l n="288">ܡܰܘܬܶܗ ܪܰܒܳܐ ܕܗܰܘ ܡܰܐܚܶܐ ܟܽܠ ܨܳܪ ܗ̱ܘܳܐ ܬܰܡܳܢ</l>
                    <l n="289">ܕܰܐܙܺܝܥ ܠܰܐܪܥܳܐ ܐܳܦ ܠܰܫܡܰܝܳܐ ܒܰܙܩܺܝܦܽܘܬܶܗ</l>
                    <l n="290">ܕܰܡܺܝܟ ܝܰܘܣܶܦ ܐܰܝܟ ܗܳܝ ܕܺܐܝܬ݂ܶܝܗܿ ܕܰܙܩܺܝܼܦ ܡܳܪܰܢ</l>
                    <l n="291">ܘܟܳܦܶܝܢ ܩܽܘܕܡܰܘܗ̱ܝ ܫܶܡܫܳܐ ܘܣܰܗܪܳܐ ܘܟܽܠ ܢܰܗܺܝܪ̈ܝܢ</l>
                    <l n="292">ܒܬܰܪܥܳܐ ܕܚܶܠܡ̈ܶܐ ܥܰܠ ܗ̱ܘܳܐ ܐ̱ܪܳܙܳܐ ܨܶܝܕ ܗܿܰܘ ܢܰܟܦܳܐ</l>
                    <l n="293">ܘܣܰܥܪܶܗ ܬܰܡܳܢ ܥܰܠ ܬܶܫܘܺܝܬ݂ܶܗ ܘܰܥܒܰܪ ܫܰܢܺܝ </l>
                    <l n="294">ܒܫܶܢܬ݂ܗ ܪܗܼܰܛܘ ܗ̱ܘܰܘ ܚܰܝܠܰܘ̈ܳܬ݂ܐ ܘܰܣܓ݂ܶܕܘ ܩܽܘܕܡܰܘ̈ܗ̱ܝ</l>
                    <l n="295">ܒܡܰܘܬܶܗ ܕܰܒܪܳܐ ܟܝ̈ܳܢܶܐ ܟܽܠܗܽܘܢ ܡܶܬܪܰܗܒܺܝܢ ܗ̱ܘܰܘ</l>
                    <l n="296">ܨܰܠܡܶܗ ܕܰܒܪܳܐ ܕܐܺܝܼܬ ܗ̱ܘܼܳܐ ܒܝܰܘܣܶܦ ܐܰܝܟ ܕܶܐܡܼܰܪܢܰܢ</l>
                    <l n="297">ܫܩܼܰܠ ܡܰܕܰܐܬ݂ܳܐ ܡܶܢ ܢܰܗܺܝܪ̈ܶܐ ܘܫܰܥܒܶܕ ܐܶܢܽܘܢ</l>
                    <l n="298">ܫܶܡܫܳܐ ܥܒܺܝܼܕܳܐ ܕܰܛܥܼܰܘ ܐ̱ܢܳܫܳܐ ܘܶܐܫܼܬܰܥܒܰܕܘ ܠܶܗ</l>
                    <l n="299">ܒܚܶܠܡܳܐ ܠܝܰܘܣܶܦ ܡܶܫܬܰܥܒܰܕ ܗ̱ܘܼܳܐ ܒܐ̱ܪܳܙܳܐ ܪܰܒܳܐ</l>
                    <l n="300">ܨܽܘܪܬܶܗ ܕܡܳܪܰܢ ܫܶܩܼܠܰܬ݀ ܕܺܝܠܳܗ̇ ܡܶܢ ܢܰܗܺܝܪ̈ܶܐ</l>
                    <l n="301">ܕܰܠܫܽܘܠܛܳܢܳܗ̇ ܢܶܗܘܽܘܢ ܣܿܳܓ݂ܕܺܝܢ ܫܽܘܠܛܳܢܰܝ̈ܗܽܘܢ</l>
                    <l n="302">ܕܡܘܼܬܶܗ ܕܝܶܫܽܘܥ ܒܰܐܬ݂ܪܳܐ ܕܚܶܠܡ̈ܶܐ ܡܰܣܬܰܓ݂ܕܳܐ ܗܘܳܬ݂</l>
                    <l n="303">ܕܰܒܟ݂ܽܠ ܥܳܠܡ̈ܺܝܢ ܗܽܘܝܽܘ ܫܰܠܺܝܛ ܥܰܠ ܒܶܪ̈ܝܳܬ݂ܐ</l>
                    <l n="304">ܐܳܦܠܳܐ ܠܕܰܡܟ̈ܶܐ ܓܠܼܰܙ ܗܘܳܐ ܐ̱ܪܳܙܳܐ ܡܶܢ ܓܶܠܝܳܢܶܗ</l>
                    <l n="305">ܕܰܡܛܰܝܰܒ ܗܘܼܳܐ ܕܳܐܦ ܠܰܫܟ݂ܺܝ̈ܒܶܐ ܒܡܰܘܬܶܗ ܢܶܣܼܥܽܘܪ</l>
                    <l n="306">ܒܰܐܬ݂ܪܳܐ ܕܫܶܢܬ݂ܐ ܚܶܠܡ̈ܶܐ ܠܝܰܘܣܶܦ ܡܶܬܕܰܢܚܺܝܢ ܗ̱ܘܰܘ</l>
                    <l n="307">ܘܒܰܐܬ݂ܪܳܐ ܕܡܺܝ̣ܬ݂ܐ ܥܳܠܡ̈ܶܐ ܓܢܺܝܼܙܳܐ ܪܳܒܘ ܥܰܠ ܡܳܪܰܢ</l>
                    <l n="308">ܐܰܒܽܘܗ̱ܝ ܘܶܐܡܶܗ ܒܫܶܡܫܳܐ ܘܣܰܗܪܳܐ ܣܿܳܓ݂ܕܺܝܢ ܗ̱ܘܰܘ ܠܶܗ</l>
                    <l n="309">ܚܰܘܳܐ ܘܳܐܕܳܡ ܒܗܰܘ ܒܰܪ ܚܰܝܳܐ ܦܨܺܝܚܺܝܢ ܗ̱ܘܰܘ ܒܶܗ</l>
                    <l n="310">ܥܶܢܼܕܰܬ݀ ܪܳܚܶܝܠ ܘܢܰܚܼܡܳܗܿ ܚܶܠܡܳܐ ܡܶܛܽܠ ܝܰܘܣܶܦ </l>
                    <l n="311">ܡܺܝܼܬܰܬ ܚܰܘܳܐ ܘܣܰܥܼܪܳܗܿ ܒܽܘܟ݂ܪܳܐ ܒܶܝܬ ܥܰܢܺܝ̈ܕܶܐ</l>
                    <l n="312">ܚܶܠܡܳܐ ܠܪܳܚܶܝܠ ܡܶܢ ܒܶܝܬ ܡܺܝ̈ܬ݂ܐ ܩܪܳܗܿ ܬܶܣܓ݂ܘܕܝ ܠܶܗ</l>
                    <l n="313">ܠܝܰܘܣܶܦ ܕܰܐܚܼܺܝ ܒܟܰܦܢܳܐ ܠܰܐܚܰܘ̈ܗ̱ܝ ܕܰܣܢܺܝܩܺܝܢ ܗ̱ܘܰܘ</l>
                    <l n="314">ܫܪܳܪܳܐ ܠܚܰܘܳܐ ܒܩܽܘܫܬܳܐ ܩܪܳܐ ܠܗ̇ ܬܶܬܚܰܕܶܐ ܒܶܗ</l>
                    <l n="315">ܒܗܿܰܘ ܒܰܪ ܚܰܝܳܐ ܕܰܢܚܼܶܬ ܣܰܥܪܳܗܿ ܒܶܝܬ ܥܰܢܺܝ̈ܕܶܐ</l>
                    <l n="316">ܒܗܳܠܶܝܢ ܐ̱ܪ̈ܳܙܶܐ ܕܡܼܶܟ ܗܘܳܐ ܝܰܘܣܶܦ ܐܰܝܟ ܕܰܫܡܼܰܥܬܽܘܢ</l>
                    <l n="317">ܘܚܰܕܪܽܘܗ̱ܝ ܚܶܠܡ̈ܶܐ ܕܰܢܩܰܪܒܽܘܢ ܠܶܗ ܓܶܠܝ̈ܳܢܰܝܗܽܘܢ</l>
                    <l n="318">ܚܶܠܡܳܐ ܩܰܕܡܳܐ ܟܰܦ̈ܶܐ ܕܰܐܚܰܘ̈ܗ̱ܝ ܫܰܥܒܶܕ ܗܘܳܐ ܠܶܗ</l>
                    <l n="319">ܕܰܢܚܼܰܘܶܐ ܠܶܗ ܕܒܺܐܝܕ̈ܰܘܗ̱ܝ ܣܰܒܥܳܐ ܠܟ݂ܽܠ ܕܰܣܢܺܝܩܺܝܢ</l>
                    <l n="320">ܘܗܳܢܳܐ ܕܰܬܪܶܝܢ ܥܰܠ ܢܰܗܺܝܪ̈ܶܐ ܡܬ̣ܰܚ ܫܽܘܠܛܳܢܶܗ</l>
                    <l n="321">ܕܰܢܒܼܰܕܶܩ ܠܶܗ ܟܡܳܐ ܡܶܬ݂ܥܰܠܶܐ ܠܪܺܝܫܳܢܽܘܬ݂ܐ</l>
                    <l n="322">ܥܠܰܠܬ݂ܗܿ ܕܰܐܪܥܳܐ ܒܟ̈ܰܦܶܐ ܣܶܓ݂ܕܰܬ݀ ܠܗ̇ܰܘ ܚܰܟܺܝܡܳܐ</l>
                    <l n="323">ܕܰܡܛܰܝܰܒ ܗ̱ܘܳܐ ܢܦܰܪܢܶܣ ܫܰܦܺܝܪ ܠܰܟܢܰܘ̈ܳܬ݂ܗ</l>
                    <l n="324">ܙܩܼܰܦ ܗܘܳܐ ܚܶܠܡܳܐ ܠܟܰܦܶܗ ܕܝܰܘܣܶܦ ܕܰܢܚܼܰܘܶܐ ܒܳܗܿ</l>
                    <l n="325">ܕܶܐܠܳܐ ܐܶܢ ܒܳܗܿ ܠܳܐ ܐܺܝܬ ܣܰܒܥܳܐ ܠܕܰܣܢܺܝܩܺܝܢ ܗ̱ܘܰܘ</l>
                    <l n="326">ܣܚܰܦ ܓܶܠܝܳܢܐ ܠܟܽܠܗܶܝܢ ܟܰܦ̈ܶܐ ܕܰܐܚܰܝ̈ ܝܰܘܣܶܦ </l>
                    <l n="327">ܘܰܠܗ̇ܳܝ ܕܺܝܠܶܗ ܒܥܽܘܫܢܳܐ ܐܰܩܺܝܼܡ ܒܶܝܬ ܚܰܒܪ̈ܳܬ݂ܗܿ</l>
                    <l n="328">ܒܳܗܿ ܓܶܝܪ ܒܰܠܚܽܘܕ ܐܺܝܬ ܗܘܳܐ ܣܰܒܥܳܐ ܘܰܒܐ̱ܚܪܺܬ݂ܐ ܠܳܐ</l>
                    <l n="329">ܘܥܰܠ ܕܰܣܢܺܝ̈ܩܳܢ ܟܽܠܗܶܝܢ ܗܳܠܶܝܢ ܣܳܓ݂ܕ̈ܳܢ ܗ̱ܘ̈ܰܝ ܠܳܗ̇</l>
                    <l n="330">ܒܟܰܦܶܗ ܕܝܰܘܣܶܦ ܦܰܓ݂ܪܶܗ ܕܡܳܪܰܢ ܨܳܪ ܓܶܠܝܳܢܳܐ</l>
                    <l n="331">ܕܰܣܒܼܰܥܘ ܡܶܢܶܗ ܟܽܠܗܽܘܢ ܥܰܡܡ̈ܶܐ ܕܝܰܐܝܺܒܺܝܢ ܠܶܗ</l>
                    <l n="332">ܐܶܢܿܳܐ ܐ̱ܢܳܐ ܠܰܡ ܠܰܚܡܳܐ ܕܚ̈ܰܝܶܐ ܘܡܰܢ ܕܳܐܟ݂ܠ ܠܺܝ</l>
                    <l n="333">ܬܽܘܒ ܠܳܐ ܟܿܳܦܶܢ ܕܺܐܝܬ ܒܝ ܣܰܒܥܳܐ ܠܰܕܫܳܘܶܝܢ ܠܺܝ</l>
                    <l n="334">ܗܳܢܳܐ ܠܰܚܡܳܐ ܢܚܼܶܬ ܡܶܢ ܪܰܘܡܳܐ ܠܥܰܡܡ̈ܶܐ ܟܰܦ̈ܢܶܐ</l>
                    <l n="335">ܘܠܳܐ ܐܺܝܬ ܣܰܒܥܳܐ ܒܠܰܚܡܳܐ ܐ̱ܚܪܺܢܳܐ ܐܶܠܳܐ ܐܶܢ ܒܶܗ</l>
                    <l n="336">ܠܽܘܩܒܰܠ ܪܰܘܡܳܐ ܟܰܦܶܗ ܕܝܰܘܣܶܦ ܡܶܙܕܰܩܦܳܐ ܗܘܳܬ݂</l>
                    <l n="337">ܕܰܬܚܰܘܶܐ ܗܘܳܬ ܕܰܐܝܟܰܘ ܠܚܰܡܳܐ ܕܺܐܝܬ ܒܶܗ ܚ̈ܰܝܶܐ</l>
                    <l n="338">ܐܰܝܟ ܕܰܒܨܶܒܥܳܐ ܪܶܡܙܰܬ݀ ܟܰܦܶܗ ܟܰܕ ܐܶܙܕܰܩܦܰܬ݀</l>
                    <l n="339">ܕܰܠܥܶܠ ܐܺܝܬ݂ܘܗ̱ܝ ܗܿܰܘ ܬܽܘܪܣܳܝܳܐ ܕܺܐܝܬ ܒܶܗ ܣܰܒܥܳܐ</l>
                    <l n="340">ܬܪ̈ܰܝܗܽܘܢ ܚܶܠܡܰܘ̈ܗܝ ܥܠ ܚܰܕ ܐ̱ܪܳܙܳܐ ܐܶܣܬܰܝܰܟܘ ܗ̱ܘܰܘ</l>
                    <l n="341">ܕܡܶܛܽܠ ܡܳܢܳܐ ܣܿܳܓ݂ܕܺܝܢ ܗ̱ܘܰܘ ܠܶܗ ܒܫܽܘܚܠܳܦܰܝ̈ܗܽܘܢ</l>
                    <l n="342">ܫܩܼܰܠ ܗܘܳܐ ܥܽܘܡܩܳܐ ܥܠܰܠܬ݂ܳܐ ܕܰܐܪܥܳܐ ܕܰܢܩܰܪܶܒ ܠܶܗ</l>
                    <l n="343">ܘܰܒܪ̈ܺܝܫܰܝܗܽܘܢ ܕܟܰܦ̈ܶܐ ܣܓܼܶܕ ܠܶܗ ܟܰܕ ܡܶܬܟܰܫܰܦ</l>
                    <l n="344">ܐܺܝܬ݂ܰܝ ܪܰܘܡܳܐ ܟܽܠ ܙܰܠܺܝܩ̈ܶܐ ܘܢܰܗܺܝܪ̈ܰܝܗܽܘܢ</l>
                    <l n="345">ܘܰܣܓܼܶܕ ܐܳܦ ܗܽܘܼ ܠܨܽܘܪܬܳܐ ܕܰܚܼܙܳܐ ܒܗܿܰܘ ܫܰܦܺܝܪܳܐ</l>
                    <l n="346">ܐܶܠܽܘ ܠܳܐ ܓܶܝܪ ܨܽܘܪܬܶܗ ܕܰܒܪܳܐ ܠܒܼܶܫ ܗܘܼܳܐ ܝܰܘܣܶܦ </l>
                    <l n="347">ܠܰܘ ܢܰܗܺܝܪ̈ܶܐ ܘܪܰܘܡܳܐ ܘܥܽܘܡܩܳܐ ܠܶܗ ܣܿܳܓ݂ܕ ܗܘܳܐ</l>
                    <l n="348">ܒܰܫܡܶܗ ܕܝܶܫܽܘܥ ܬܶܣܓ݂ܘܕܝ ܟܽܠ ܒܪܽܘܟ ܐܰܟܡܳܐ ܕܰܟܬܺܝܼܒ</l>
                    <l n="349">ܕܺܐܝܬ ܒܰܫܡܰܝܳܐ ܐܳܦ ܕܺܐܝܬ ܒܰܐܪܥܳܐ ܠܶܗ ܢܶܫܬܰܡܥܽܘܢ</l>
                    <l n="350">ܫܡܰܝܳܐ ܘܰܐܪܥܳܐ ܒܚܶܠܡ̈ܶܐ ܠܝܰܘܣܶܦ ܣܳܓܕ̈ܳܢ ܗܘ̈ܰܝ ܠܶܗ</l>
                    <l n="351">ܕܐ̱ܪܳܙܶܗ ܕܰܒܪܳܐ ܐܰܪܟܶܢ ܐܶܢܽܘܢ ܕܢܶܫܼܬܰܡܥܽܘܢ ܠܶܗ</l>
                    <l n="352">ܩܕܳܡ ܬܰܫܘܺܝܬ݂ܶܗ ܕܝܰܘܣܶܦ ܫܶܡܫܳܐ ܡܶܬ݂ܟܰܦܰܦ ܗܘܼܳܐ</l>
                    <l n="353">ܘܡܰܪܟܶܢ ܣܰܗܪܳܐ ܘܣܿܳܓܕܺܝܢ ܗܘܰܘ ܠܶܗ ܐܰܝܟ ܕܰܒܐ̱ܪܳܙܳܐ</l>
                    <l n="354">ܒܩܰܒܪܶܗ ܕܡܳܪܰܢ ܓܶܕܫܰܬ ܗܳܕܶܐ ܫܰܪܺܝܪܳܐܺܝܬ݂</l>
                    <l n="355">ܕܢܽܘܗܪܳܐ ܪܰܒܳܐ ܕܢܼܰܚ ܗܘܼܳܐ ܒܡܰܘܬܶܗ ܒܶܝܬ ܥܰܢܺܝ̈ܕܶܐ</l>
                    <l n="356">ܚܶܠܡ̈ܶܐ ܠܝܰܘܣܶܦ ܥܰܠ ܬܶܫܘܺܝܬ݂ܗ ܦܠܰܓ݂ܘ ܐܺܝܩܳܪܳܐ</l>
                    <l n="357">ܘܰܒܓ݂ܰܘ ܩܰܒܪܶܗ ܥܺܝܪ̈ܶܐ ܠܡܳܪܰܢ ܬܽܘܒ ܝܰܩܰܪܘ ܗ̱ܘܰܘ</l>
                    <l n="358">ܕܡܼܶܟ ܗ̱ܘܼܳܐ ܥܰܒܕܳܐ ܘܰܚܼܙܳܐ ܒܚܶܠܡܶܗ ܕܡܳܪܳܐ ܗܿܳܘܶܐ</l>
                    <l n="359">ܡܺܝܼܬ ܕܶܝܢ ܡܳܪܰܢ ܘܓܶܢܣܳܐ ܕܥܰܒܕ̈ܶܐ ܒܡܰܘܬܶܗ ܚܰܪܰܪ</l>
                    <l n="360">ܠܡܿܰܢܽܘܼ ܫܶܡܫܳܐ ܣܓ݂ܶܕ ܠܶܗ ܒܫܶܢܬܳܐ ܐܶܠܳܐ ܠܗܳܢܳܐ</l>
                    <l n="361">ܕܨܽܘܪܬܶܗ ܕܰܒܪܳܐ ܡܶܬܚܰܙܝܳܐ ܗܘܳܬ ܥܰܠ ܦܰܐܝܽܘܬ݂ܶܗ</l>
                    <l n="362">ܠܟܰܦܳܐ ܕܡܿܰܢܽܘ ܣܓ݂ܶܕ ܠܶܗ ܟܰܦ̈ܶܐ ܐܶܠܳܐ ܠܕܺܝܠܶܗ</l>
                    <l n="363">ܕܰܪܫܺܝܼܡ ܗܘܼܳܐ ܒܳܗܿ ܠܰܚܡܶܗ ܚܰܝܳܐ ܕܒܰܪ ܐܰܠܳܗܳܐ</l>
                    <l n="364">ܕܡܼܶܟ ܟܺܝܬ ܝܰܘܣܶܦ ܘܰܚܼܙܳܐ ܚܶܠܡܳܐ ܗܳܢܳܐ ܕܰܬܪܶܝܢ</l>
                    <l n="365">ܘܡܶܢ ܕܶܐܬܬܥܺܝܪ ܗܘܼܳܐ ܠܳܐ ܨܒܼܳܐ ܕܰܢܟ̣ܘܼܡ ܥܰܠ ܬܶܫܥܺܝܬ݂ܗ</l>
                    <l n="366">ܐ̱ܪܳܙܳܐ ܕܠܶܠܝܳܐ ܓܠܳܝܗ̱ܝ ܒܺܐܝܡܳܡܳܐ ܠܥܺܝܢ ܣܰܓܺܝ̈ܶܐܐ</l>
                    <l n="367">ܘܠܳܐ ܕܰܚܠܶܗ ܗܘܼܳܐ ܚܣܳܡܳܐ ܕܟܽܠܝܽܘܡ ܛܳܪܶܐ ܗܘܼܳܐ ܒܶܗ</l>
                    <l n="368">ܡܰܠܶܠ ܚܶܠܡܳܐ ܥܰܡܶܗ ܒܫܶܢܬ݂ܳܐ ܘܝܼܰܗܒ ܠܶܗ ܥܽܘܫܢܳܐ</l>
                    <l n="369">ܕܟܽܠܗܽܘܢ ܓܰܠـ̈ܠܶܐ ܡܳܐ ܕܛܳܪܶܝܢ ܒܶܗ ܠܳܐ ܢܰܐܟܽܘܢܳܝܗ̱ܝ</l>
                    <l n="370">ܫܩܼܰܠ ܬܽܘܟ݂ܠܳܢܳܐ ܡܶܢ ܓܶܠܝܳܢܳܐ ܕܫܰܪܺܝܪ ܗܘܼܳܐ ܠܶܗ</l>
                    <l n="371">ܘܩܳܡ ܢܶܫܬܰܥܶܐ ܚܶܠܡܳܐ ܕܰܚܼܙܳܐ ܕܠܳܐ ܕܽܘܘܳܕܳܐ</l>
                    <l n="372">ܬܰܘ ܠܰܡ ܘܰܫܡܰܥܘ ܗܳܢܳܐ ܚܶܠܡܳܐ ܐ̱ܚܪܺܢܳܐ ܕܰܚܙܺܝܿܬ</l>
                    <l n="373">ܕܫܶܡܫܳܐ ܘܣܰܗܪܳܐ ܥܰܡ ܢܰܗܺܝܪ̈ܶܐ ܣܿܳܓ݂ܕܺܝܢ ܗ̱ܘܰܘ ܠܺܝ </l>
                    <l n="374">ܟܰܘܟ̈ܒܶܐ ܚܕܰܥܣܰܪ ܟܰܦܼܘ ܪ̈ܺܝܫܰܝܗܽܘܢ ܘܶܐܫܼܬܰܥܒܰܕܘ ܠܺܝ</l>
                    <l n="375">ܘܫܶܡܫܳܐ ܘܣܰܗܪܳܐ ܩܕܳܡܰܝ ܐܰܪܟܶܢܘ ܙܰܠܺܝ̈ܩܰܝܗܽܘܢ</l>
                    <l n="376">ܝܿܳܕܰܥ ܗܘܼܳܐ ܠܶܗ ܠܚܶܠܡܳܐ ܝܰܘܣܶܦ ܘܰܠܦܽܘܫܳܩܰܘ̈ܗ̱ܝ</l>
                    <l n="377">ܘܕܰܢܩܰܦܰܚ ܗܘܼܳܐ ܚܣܳܡܳܐ ܕܰܐܚܰܘ̈ܗ̱ܝ ܡܶܬ݂ܦܰܪܰܣ ܗܘܼܳܐ</l>
                    <l n="378">ܐܰܝܟ ܐ̱ܢܳܫ ܢܺܐܼܡܰܪ ܡܶܢ ܐܰܠܳܗܳܐ ܪܺܝܫܟ݂ܽܘܢ ܐܶܢܳܐ</l>
                    <l n="379">ܠܳܐ ܢܰܥܺܝܩܟ݂ܘܢ ܗܰܘ ܡܳܐ ܕܺܐܝܬ݂ܘܗ̱ܝ ܡܶܢ ܥܶܠܳܝܳܐ</l>
                    <l n="380">ܠܡܳܢܳܐ ܚܣܺܝܼܡ ܐ̱ܢܳܐ ܒܚܽܘܒܶܗ ܕܝܰܥܩܽܘܒ ܡܶܢ ܨܶܝܕܰܝܟܽܘܢ</l>
                    <l n="381">ܕܳܐܦ ܐܰܠܳܗܳܐ ܒܚܶܠܡܳܐ ܝܰܩܪܰܢܝ̱ ܐܰܝܟ ܕܶܐܫܬܰܥܺܝܿܬ</l>
                    <l n="382">ܐܳܦ ܠܶܗ ܥܰܡܟ݂ܘܢ ܐܰܪܟܶܢ ܚܶܠܡܳܐ ܕܢܶܣܓ݂ܘܕ ܗܘܼܳܐ ܠܺܝ</l>
                    <l n="383">ܠܡܳܢܳܐ ܚܣܳܡܳܐ ܒܡܶܕܶܡ ܕܺܐܝܬ݂ܘܗ̱ܝ ܡܶܢ ܐܰܠܳܗܳܐ</l>
                    <l n="384">ܕܗܳܐ ܠܰܡ ܫܶܡܫܳܐ ܘܣܰܗܪܳܐ ܣܓ݂ܕܘ ܠܺܝ ܠܗܽܘܢ ܐܳܡܰܪ ܗܘܼܳܐ</l>
                    <l n="385">ܘܟܰܘܟ̈ܒܶܐ ܝܰܩܪܽܘܢܝ̱ ܘܰܠܡܽܘܢ ܐܰܢ̱ܬܽܘܢ ܣܳܢܶܝܢ ܐ̱ܢ̱ܬܽܘܢ ܠܺܝ</l>
                    <l n="386">ܒܗܿܳܝ ܬܶܫܥܺܝܬ݂ܐ ܕܚܶܠܡܳܐ ܕܰܬܢܳܐ ܐܰܟܼܶܣ ܐܶܢܽܘܢ</l>
                    <l n="387">ܡܶܢ ܝܰܬܺܝܪܽܘ ܗܳܪܶܝܢ ܥܰܡܶܗ ܕܪܺܝܫܳܐ ܗܳܘܶܐ</l>
                    <l n="388">ܓܠܼܳܐ ܩܽܘܼܕܡܰܝܗܽܘܢ ܗܿܳܝ ܕܰܥܬܺܝܕܳܐ ܡܶܢ ܐܰܠܳܗܳܐ</l>
                    <l n="389">ܕܰܢܒܿܰܛܶܠ ܗܘܼܳܐ ܚܣܳܡܳܐ ܕܰܥܠܰܘܗ̱ܝ ܡܶܢ ܨܶܝܕܰܝܗܽܘܢ</l>
                    <l n="390">ܐܰܝܟ ܠܳܐ ܝܿܳܕܰܥ ܐܶܡܰܪ ܠܚܶܠܡܳܐ ܟܰܕ ܝܿܳܕܰܥ ܗܘܼܳܐ</l>
                    <l n="391">ܕܡܳܐ ܕܺܝܕܰܥܘ̱ ܗ̱ܘܰܘ ܗܶܢܽܘܢ ܢܶܫܼܠܽܘܢ ܡܶܢ ܠܽܘܚܳܡܳܐ</l>
                    <l n="392">ܚܶܠܡ̈ܶܐ ܕܠܺܠܝܳܐ ܣܼܕܰܪ ܚܰܟܺܝܡܳܐ ܒܶܝܬ ܠܶܗ ܘܰܠܗܽܘܢ</l>
                    <l n="393">ܕܰܡܦܰܨܝܳܢ̈ܶܐ ܢܶܗܘܽܘܢ ܗ̱ܘܰܘ ܠܶܗ ܡܶܢ ܚܰܣ̈ܳܡܶܐ</l>
                    <l n="394">ܩܪܳܐ ܠܓܶܠܝܳܢܳܐ ܕܰܢܩܽܘܡ ܒܰܐܦܰܘ̈ܗ̱ܝ ܐܰܝܟ ܕܰܝܿܳܢܳܐ</l>
                    <l n="395">ܘܰܢܫܰܥܒܶܕ ܗܘܳܐ ܠܣܰܩܽܘܪ̈ܬ݂ܢܶܐ ܕܣܿܳܢܶܝܢ ܗ̱ܘܰܘ ܠܶܗ</l>
                    <l n="396">ܗܳܠܶܝܢ ܚܶܙܘ̈ܶܐ ܕܰܒܓ݂ܘ ܫܶܢܬ݂ܳܐ ܬܢܳܐ ܩܽܘܕܡܰܝܗܽܘܢ</l>
                    <l n="397">ܘܫܳܛܘ̱ ܗ̱ܘܰܘ ܐܳܦ ܠܶܗ ܘܰܠܚܶܙܘ̈ܳܢܶܐ ܕܡܶܢ ܐܰܠܳܗܳܐ</l>
                    <l n="398">ܐܰܫܬܰܥܺܝ ܗܘܼܳܐ ܚܶܠܡܳܐ ܠܰܐܒܽܘܗ̱ܝ ܘܰܩܕܳܡ ܐܰܚܰܘ̈ܗ̱ܝ</l>
                    <l n="399">ܘܦܰܫܼܶܩ ܝܰܥܩܽܘܒ ܟܰܕ ܡܿܰܫܰܪ ܗܘܼܳܐ ܘܠܳܐ ܡܿܰܘܕܰܥ ܗܘܼܳܐ</l>
                    <l n="400">ܟܳܐܶܐ ܗܘܼܳܐ ܒܶܗ ܟܰܕ ܪܳܡܿܶܙ ܠܶܗ ܢܟܰܣܶܐ ܐ̱ܪܳܙܳܐ</l>
                    <l n="401">ܕܠܳܐ ܢܶܥܼܫܰܢ ܠܶܗ ܪܽܘܓ݂ܙܳܐ ܕܰܐܚܰܘ̈ܗ̱ܝ ܡܶܢ ܦܽܘܫܳܩܳܐ</l>
                    <l n="402">ܡܶܐܬ݂ܳܐ ܢܺܐܼܬ݂ܶܐ ܐܶܢܿܳܐ ܘܶܐܡܳܟ ܐܰܝܟ ܕܳܐܡܿܰܪ ܐܰܢ̱ܬ</l>
                    <l n="403">ܘܥܰܡܰܢ ܐܰܚܰܝ̈ܟ ܐܳܦ ܢܶܣܓ݂ܘܕ ܠܳܟ ܡܶܣܬܰܒܪܳܐ ܠܳܟ݂</l>
                    <l n="404">ܟܐܳܐ ܒܶܗ ܝܰܥܩܽܘܒ ܟܰܕ ܢܿܳܛܰܪ ܗܘܼܳܐ ܠܟܽܠܗܶܝܢ ܡܶܠܰܘ̈ܗ̱ܝ</l>
                    <l n="405">ܕܰܢܪܰܚܺܝ ܗܘܼܳܐ ܚܣܳܡܳܐ ܕܰܐܚ̈ܐ ܡܠܶܐ ܥܶܕܳܢܳܐ</l>
                    <l n="406">ܦܰܫܼܶܩ ܚܶܠܡܳܐ ܐܰܝܟ ܠܳܐ ܡܰܫܰܪ ܡܶܛܽܠ ܦܽܘܪܣܳܐ</l>
                    <l n="407">ܥܰܕ ܡܿܳܛܶܐ ܗܘܼܳܐ ܙܰܒܢܳܐ ܕܶܬܕܢܰܚܝ ܗܿܳܝ ܕܰܥܬܺܝܕܳܐ</l>
                    <l n="408">ܛܢܼܰܘ ܒܶܗ ܐܰܚܰܘ̈ܗ̱ܝ ܘܰܡܠܰܘ ܚܶܡܬ݂ܐ ܥܠܰܘܗ̱ܝ ܕܰܚܣܳܡܳܐ</l>
                    <l n="409">ܘܰܐܒܽܘܗ̱ܝ ܢܿܳܛܰܪ ܟܽܠܗܶܝܢ ܡܶܠܰܘ̈ܗ̱ܝ ܐܰܝܟ ܚܰܟܺܝܡܳܐ</l>
                    <l n="410">ܡܢܰܓܶܕ ܗܘܼܳܐ ܠܗܽܘܢ ܫܽܘܦܪܶܗ ܕܝܰܘܣܶܦ ܡܳܐ ܕܚܿܳܙܶܝܢ ܠܶܗ</l>
                    <l n="411">ܘܟܽܠܝܽܘܡ ܟܺܐܒܳܐ ܠܗܽܘܢ ܡܿܰܘܣܶܦ ܗܘܼܳܐ ܕܬܽܘܒ ܢܶܣܢܽܘܢܳܝܗ̱ܝ</l>
                    <l n="412">ܐܰܘܣܼܶܦܘ ܗ̱ܘܰܘ ܠܶܗ ܚܶܠܡ̈ܶܐ ܪܽܘܓ݂ܙܳܐ ܕܰܚܼܙܳܐ ܐܶܢܽܘܢ</l>
                    <l n="413">ܕܟܰܕ ܠܳܐ ܐܰܡܼܠܶܟ ܩܪܳܒܳܐ ܐܶܬܬܥܺܝܪ ܥܰܠ ܫܰܦܺܝܪܳܐ</l>
                    <l n="414">ܛܢܳܢܳܐ ܟܽܠܝܽܘܡ ܪܳܕܶܐ ܗܘܼܳܐ ܠܗܽܘܢ ܡܶܛܽܠ ܝܰܘܣܶܦ </l>
                    <l n="415">ܘܗܼܶܢܽܘܢ ܡܶܢܗܽܘܢ ܡܶܫܬܰܢܩܺܝܢ ܗ̱ܘܰܘ ܒܟ݂ܠ ܥܶܕܳܢܺܝ̈ܢ</l>
                    <l n="416">ܒܶܗ ܒܰܚܣܳܡܳܐ ܐܺܝܬ ܗܽܘܼ ܡܶܕܶܡ ܕܰܕܟܺܐܢܽܘܬ݂ܐ ܗ̱ܘ</l>
                    <l n="417">ܕܰܐܝܿܢܳܐ ܕܚܿܳܣܶܡ ܢܶܗܘܶܐ ܒܿܳܠܰܥ ܐܳܦ ܡܶܫܬܰܢܰܩ</l>
                    <l n="418">ܚܣܳܡܳܐ ܠܕܺܝܠܶܗ ܝܿܳܕܰܥ ܢܰܐܒܶܫ ܣܰܓܺܝܳܐܺܝܬ݂</l>
                    <l n="419">ܘܢܰܣܓܶܐ ܢܶܓ݂̈ܕܶܐ ܠܗܰܘ ܕܩܳܢܶܐ ܠܶܗ ܥܶܡ ܫܽܘܢܳܩܳܐ</l>
                    <l n="420">ܗܳܐ ܩܶܢܝܳܢܳܐ ܕܰܠܩܰܢܳܝܰܘ̈ܗ̱ܝ ܟܺܐܒܳܐ ܡܿܰܘܠܶܕ</l>
                    <l n="421">ܘܣܺܝܡܬܳܐ ܕܪܽܘܓ݂ܙܳܐ ܕܡܰܠܝܳܐ ܒܺܝܫܬܳܐ ܠܰܕܣܿܳܐܶܡ ܠܳܗ̇ </l>
                    <l n="422">ܚܣܳܡܳܐ ܐܺܝܬ ܒܳܟ ܘܗܳܐ ܪܳܕܶܐ ܠܳܟ ܥܰܠ ܕܰܩܢܼܰܝܬܳܝܗ̱ܝ</l>
                    <l n="423">ܫܳܘܶܐ ܐܰܢ̱ܬ ܗܽܘ ܕܬܶܒܼܠܰܥ ܡܶܢܶܗ ܥܰܠ ܕܰܪܚܼܶܡܬܳܝܗ̱ܝ</l>
                    <l n="424">ܠܰܐܝܢܳܐ ܕܚܿܳܣܶܡ ܠܳܐ ܐ̱ܢܳܫ ܢܶܪܫܺܝܘܗ̱ܝ ܕܰܠܡܽܘܢ ܚܿܳܣܶܡ</l>
                    <l n="425">ܒܶܗ ܗܽܘܼ ܢܶܓ݂ܕܶܗ ܚܣܳܡܳܐ ܕܰܡܫܺܝܼܡ ܛܳܒ ܡܶܢ ܫܰܒ̈ܛܶܐ</l>
                    <l n="426">ܐܰܝܿܢܳܐ ܕܒܿܳܥܶܐ ܕܢܼܶܩܢܶܐ ܚܶܘܝܳܐ ܘܢܶܥܼܡܰܪ ܥܰܡܶܗ</l>
                    <l n="427">ܠܡܳܢܳܐ ܫܿܳܘܶܐ ܐܶܠܳܐ ܕܢܶܡܼܚܺܝܘܗ̱ܝ ܚܶܘܝܳܐ ܒܰܠܚܽܘܕ</l>
                    <l n="428">ܐܰܝܿܢܳܐ ܕܺܐܝܬ ܒܶܗ ܚܣܳܡܳܐ ܕܒܺܝܼܫ ܗܽܘܼ ܛܳܒ ܡܶܢ ܚܶܘܝܳܐ</l>
                    <l n="429">ܠܗܳܕܶܐ ܫܿܳܘܶܐ ܕܒܶܗ ܒܰܚܣܳܡܳܐ ܢܶܗܼܘܶܐ ܝܿܳܩܶܕ</l>
                    <l n="430">ܙܳܕܶܩ ܗܽܘܼ ܠܶܗ ܠܰܐܟܳܪܳܐ ܓܶܝܪ ܐܰܟܡܳܐ ܕܰܟܬ݂ܺܝܒ</l>
                    <l n="431">ܕܦܺܐܪ̈ܶܐ ܕܰܐܪܥܶܗ ܗܽܘܼ ܩܰܕܡܳܐܺܝܬ ܢܶܐܼܟܽܘܠ ܐܶܢܽܘܢ</l>
                    <l n="432">ܚܣܳܡܳܐ ܕܡܰܪܺܝܪ ܡܰܢ ܛܳܥܶܡ ܠܶܗ ܐܶܠܳܐ ܡܳܪܶܗ</l>
                    <l n="433">ܢܨܰܒܼ ܐܺܝܠܳܢܳܐ ܢܶܐܟܽܘܠ ܦܺܐܪ̈ܰܘܗ̱ܝ ܟܰܕ ܡܰܪܺܝܪܺܝܢ</l>
                    <l n="434">ܐܰܝܢܳܐ ܕܺܐܝܬ ܒܶܗ ܚܣܳܡܳܐ ܢܶܓ݂ܕܶܗ ܡܶܢܶܗ ܐܺܝܬ݂ܘܗ̱ܝ</l>
                    <l n="435">ܠܳܐ ܡܶܬ݂ܒܰܥܝܳܐ ܡܚܽܘܬ݂ܳܐ ܐ̱ܚܪܺܬ݂ܳܐ ܕܬܶܬܩܰܪܰܒ ܠܶܗ</l>
                    <l n="436">ܟܰܕ ܠܰܘ ܟܺܐܢܰܐ ܗ̱ܘ ܟܐܺܝܢ ܕܰܡܢܰܓܶܕ ܠܰܕܩܳܢܶܐ ܠܶܗ</l>
                    <l n="437">ܠܰܘ ܠܰܐ̱ܚܪܺܢܳܐ ܐܶܠܳܐ ܠܕܺܝܠܶܗ ܡܿܳܚܶܐ ܟܽܠ ܝܽܘܡ</l>
                    <l n="438">ܢܶܥܪܽܘܩ ܡܳܕܝܢ ܡܶܢ ܩܶܢܝܳܢܳܐ ܕܟܽܠܶܗ ܢܶܓܕܰܐ ܗ̱ܘ</l>
                    <l n="439">ܒܪܺܝܟ ܕܰܒܚܽܘܒܶܗ ܛܪܰܕ ܠܰܚܣܳܡܳܐ ܡܶܢ ܫܰܪܺܝܪ̈ܶܐ</l>
                    
                    <l>ܫܠܶܡ ܡܺܐܡܪܳܐ ܩܰܕܡܳܝܳܐ ܕܥܰܠ ܝܰܘܣܶܦ</l>
                </div2>
            </div1>
        </body>
    </text>
</TEI>
