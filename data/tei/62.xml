<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8564">On the Mysteries
                    (Memra 35) - <foreign xml:lang="syr">ܥܲܠ ܦܘܼܫܵܩ ܐ̄ܪ̈ܵܙܹܐ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">The Oxford-BYU Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">D. Alphonse Mingana</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
<name type="person" ref="http://syriaca.org/person.xml#wtoma">William Toma</name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>The Oxford-BYU Syriac Corpus</authority>
                <idno type="URI">https://syriaccorpus.org/62</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <analytic>
                        <editor>D. Alphonsi Mingana</editor>
                        <idno type="URI">http://syriaca.org/bibl/1765</idno>
                    </analytic>
                    <monogr>
                        <title level="a">Narsai Doctoris Syri Homiliae et Carmina</title>
                        <imprint>
                            <pubPlace>Mosul</pubPlace>
                            <publisher>Typis Fratrum Praedicatorum</publisher>
                            <date when="1905">1905</date>
                        </imprint>
                        <extent>2 Volumes</extent>
                        <biblScope type="vol">1</biblScope>
                        <biblScope type="pp"><!-- Insert page numbers --></biblScope>
                    </monogr>
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>The Oxford-BYU Syriac Corpus is a joint project of the University of Oxford and
                    Brigham Young University in collaboration with Vanderbilt University and the
                    Initiative for Digital Humanities, Media, and Culture at Texas A&amp;M
                    University.</p>
                <!-- Look at editorialDecl desription in P5 for labels (https://www.tei-c.org/release/doc/tei-p5-doc/en/html/ref-editorialDecl.html) and use as necessary to describe the corpus/text in question -->
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-07-05" who="http://syriaca.org/person.xml#jwalters">Edited text
                structure</change>

            <change when="2017-03-02" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text>
        <body>
            <div type="title" n="0">
                <ab xml:lang="syr">ܥܲܠ ܦܘܼܫܵܩ ܐ̄ܪ̈ܵܙܹܐ</ab>
            </div>
            <div type="rubric" xml:lang="syr">
                <pb ed="http://syriaca.org/bibl/1765" n="270"/>
                <l>ܡܐ ܡܪܐ ܫܒܥܣܝܪܝܐ</l>
                <l>ܥܲܠ ܦܘܼܫܵܩ ܐ̄ܪ̈ܵܙܹܐ</l>

            </div>
            <div type="text" xml:lang="syr">
                <l n="1">:ܒܐ̄ܪ̈ܙܲܝ ܥܹܕܿܬܵܐ ܗܪܲܓܼܘ ܚܘܼܫܵܒܲܝ̈ ܐ̄ܪܵܙܵܢܵܐܝܼܬܼ</l>
                <l n="2">ܘܲܨܒܹ̇ܝܬܼ ܕܐܸܓܼܠܸܐ ܗܸܪܓܵܐ ܕܠܸܒܵܐ ܒܡܸܠܬܼܵܐ ܕܦܘܼܡ̇ܐ ܀</l>
                <l n="3">:ܒܡܸܠܬܼܵܐ ܕܦܘܼܡܵܐ ܨܒܹ̇ܝܬܼ ܕܐܸܫܬܲܥܸܐ ܥܲܠ ܪܲܒܘܬܼܗܘܿܢ</l>
                <l n="4">ܘܲܒܼܦܸܬܼܓܼܵܡܹ̈ܐ ܐܹܨܘܼܪ ܨܲܠܡܵܐ ܕܲܫܒܼܝܼܚܘܼܬܗܘܿܢ ܀</l>
                <l n="5">:ܒܲܫܒܼܝܼܚܘܼܬܼܗܘܿܢ ܐܲܨܸܕܼ ܡܲܕܥܝ ܩܲܛܝܼܢܵܐܝܼܬܼ</l>
                <l n="6">ܘܐܲܚ̣ܕܲܢܝ ܙܵܘܥܵܐ ܘܐܲܪܦܝܼ ܫܲܒܼܩ݂ܲܢܝ ܕܠܵܐ ܣܵܥܘܿܪܘܼ ܀</l>
                <l n="7">:ܕܠܵܐ ܣܵܥܘܿܪܘܼ ܦܵܫܹ̇ܬܼ ܩܵܡܹ̇ܬܼ ܡ̣ܢ ܫܘܼܠܗܵܝܵܐ</l>
                <l n="8">ܘܫܲܪܝܼܬܼ ܕܐܸܩܥܸܐ ܚܲܫܝܼܫܵܐܝܼܬܼ ܥܲܡ ܒܲܪ ܐܵܡܘܿܨ ܀</l>
                <l n="9">:ܥܲܡ ܒܲܪ ܐܵܡܘܿܨ ܚܸܗ̇ܒܹܿܬܼ ܘܵܝܵܐ ܠܲܩܢܘܿܡܝ ܛܲܡܐܵܐ</l>
                <l n="10">ܕܲܒܼܛܲܡܐܘܼܬܹܗ ܐܲܨܸܕ ܡܲܕܿܥܹܗ ܒܐ̄ܪ̈ܵܙܲܝ ܡ̇ܪܹܗ ܀</l>
                <l n="11">:ܒܗܵܠܹܝܢ ܗܸܪܓܹܿܬܼ ܘܲܒܼܕܼܚܠܬܼܵܐ ܠܒܸܣܬܲܪܝ ܗܸܦܟܹܿܬܼ</l>
                <l n="12">ܘܪܘܼܚܵܐ ܒܪܸܡܙܹܗ ܠܲܒܼܢܝ ܕܐܸܥܘܿܠ ܠܲܩܕܼܘܿܫ ܩܘܼܕܼܫܹ̈ܐ ܀</l>
                <l n="13">:ܠܲܩܕܼܘܿܫ ܩܘܼܕܫܹ̈ܐ ܕܐ̄ܪ̈ܵܙܹܐ ܫܒܼܝܼܚܹ̈ܐ ܝܲܗ̣̄ܒܼ ܠܝܼ ܕܐܸܥܘܿܠ</l>
                <l n="14">ܘܐܸܓܼܠܸܐ ܫܘܼܦܪܵܐ ܕܲܫܒܼܝܼܚܘܼܬܼܗܘܿܢ ܠܲܒܼܢܲܝ̈ ܐ̄ܪܵܙܵܐ ܀</l>
                <l n="15">:ܬܵܘ ܟܹܝܬܼ ܡܸܟܹܿܝܠ ܐܘܿ ܒܲܪ ܐ̄ܪܵܙܵܐ ܐܲܠܵܗܵܝܵܐ</l>
                <l n="16">ܫܡܲܥ ܬܲܫܥܝܼܬܼܵܐ ܬܗܝܼܪܲܬܼ ܡܸܠܹ̈ܐ ܕܐ̄ܪ̈ܵܙܲܝ ܥܹܕܿܬܵܐ ܀</l>
                <l n="17">ܐ̄ܪܵܙ ܠܝܼ ܐ̄ܪܵܙ ܠܝܼ ܐ̄ܪܵܙ ܠܝܼ ܘܲܠܕܼܝܼܠܝ ܢܒܼܝܼܵܐ ܩܵܥܹ̇ܐ: </l>

                <pb ed="http://syriaca.org/bibl/1765" n="271"/>

                <l n="18">ܒܗܵܘܢܵܐ ܡܸܟܹܿܝܠ ܫܡܲܥܲܝܗܝ ܠܐ̄ܪܵܙܵܐ ܕܡܸܬܼܒܲܕܲܩ ܠܵܟ ܀</l>
                <l n="19">:ܫܲܪܝܼܪܵܐܝܼܬܼ ܪܵܡ ܘܲܡܥܲܠܲܝ ܐ̄ܪܵܙܵܠ ܗܵܢܵܐ</l>
                <l n="20">ܕܓܼܵܡܲ݁ܪ ܟܵܗܢܵܐ ܒܓܼܵܘ ܒܹܝܬܼ ܩܘܼܕܫܵܐ ܐ̄ܪܵܙܵܢܵܐܝܼܬܼ ܀</l>
                <l n="21">:ܐ̄ܪܵܙܵܢܵܐܝܼܬܼ ܨܵܝ̇ܪܵܐ ܥܹܕܿܬܵܐ ܐ̄ܪ̈ܙܹܐ ܫܒܼܝܼܚܹ̈ܐ</l>
                <l n="22">ܘܐܲܝܟ ܕܲܒܼܝܘܼܩܢܵܐ ܡܚܵܘܝܵ ܠܟܼܠܢܵܫ ܗܵܢܹ̇ܝܢ ܕܲܗ̤ܘܲܝ̈ ܀</l>
                <l n="23">:ܗܵܢܹ̇ܝܢ ܕܲܗܘܲܝ̈ ܒܡܵܘܬܹܿܗ ܕܲܒܼܪܵܐ ܒܐ̄ܪ̈ܵܙܹܐ ܡܥܲܗܕܼܵܐ</l>
                <l n="24">ܘܐܵܦ ܠܲܩܝܵܡܬܹܿܗ ܕܡ̣ܢ ܒܹܝܬܼ ܡܝܼ̈ܬܹܐ ܠܥܹܝܢ ܟܠ ܓܵܠ̇ܝܵܐ ܀</l>
                <l n="25">:ܐ̄ܪܵܙܵܐ ܘܪܲܙܸܙ ܗܵܘ̇ ܡ̇ܐ ܕܲܗܘ̤ܵܐ ܘܗܵܘ̇ ܡ̇ܐ ܕܗܵܘܹ̇ܐ</l>
                <l n="26">ܘܥܹܕܬܵܐ ܠܗܵܘ̇ ܡ̇ܐ ܕܲܗܘ̤ܵܐ ܡܪܲܙܙܵܐ ܒܐ̄ܪ̈ܵܙܹܝܗ̇ ܒܲܠܚܘܿܕܼ ܀</l>
                <l n="27">:ܥܹܕܿܬܵܐ ܡܪܲܙܙܵܐ ܐ̄ܪ̈ܵܙܹܝܗ̇ ܒܣܸܬܼܪܵܐ ܡ̣ܢ ܒܲܪ̈ܵܝܹܐ</l>
                <l n="28">ܘܓܼܵܡܲ݁ܪ ܟܵܗܢܵܐ ܐ̄ܪܵܙܵܢܵܐܝܼܬܼ ܒܓܼܵܘ ܒܹܝܬܼ ܩܘܼܕܼܫܵܐ ܀</l>
                <l n="29">:ܠܝܲܠܕܿܝܹ̈ܗ̇ ܥܡܝܼ̈ܕܹܐ ܪ̈ܫܝܼܡܹܐ ܡܒܲܣܡܵܐ ܒܲܠܚܘܿܕܼ</l>
                <l n="30">ܠܡܸܫܬܵܘܬܵܦܘܼ ܒ̄ܪ̈ܵܙܹܐ ܗܵܠܹܝܢ ܣܓܼܝܼ̈ܕܹܐ ܕܓܼܵܡ̇ܪܵܐ ܀</l>
                <l n="31">:ܒܲܕܓ̣ܘܿܢ ܩܵܥ̇ܝܵܐ ܨܹܝܕܼ ܫܵܡܘܿܥܹ̈ܐ ܒܝܲܕܼ ܡܫܲܡܫܵܢܹ̈ܐ</l>
                <l n="32">ܕܢܲܪܟܿܢܘܼܢ ܪܹܫܵܐ ܘܢܸܣܒܼܘܼܢ ܒܘܼܪܟܿܬܼܵܐ ܡ̣ܢ ܟܵܗܢܘܼܬܼܵܐ ܀</l>
                <l n="33">:ܐܲܪܟܸܿܢܘ ܪܹܫܟܼܘܿܢ ܐܘܿ ܫܵܡܘܿܥܹ̈ܐ ܡܗܲܝܡܢܹ̈ܐ ܥܡܝܼ̈ܕܹܐ</l>
                <l n="34">ܘܩܲܒܸܿܠܘ ܒܘܼܪܟܿܬܼܵܐ ܡ̣ܢ ܣܝܵܡܝܼܕܹܗ ܕܟܼܵܗܢܵܐ ܙܲܗܝܵܐ ܀</l>
                <l n="35">:ܘܡ̣ܢ ܕܐܸܬܼܒܲܪܲܟܼܘ ܗܵܘܹ̇ܐ ܠܘܵܬܼܗܘܿܢ ܩܵܠܵܐ ܐ̄ܚܪܹܢܵܐ</l>
                <l n="36">ܕܟܼܠ ܕܠܵܐ ܫܩܝܼܠ ܠܵܗ̇ ܡܲܥܡܘܿܕܝܼܬܼܵܐ ܢܹܐܙܲܠ ܡܸܟܵܐ ܀</l>
                <l n="37">:ܙܸܠܘ ܠܵܐ ܥܡܝܼ̈ܕܹܐ ܠܵܐ ܬܸܫܬܵܘܬܿܦܘܼܢ ܒܐ̄ܪ̈ܵܙܹܐ ܕܥܹܕܿܬܵܐ</l>
                <l n="38">ܕܲܠܒܲܝܬܵܝܼ̈ܐ ܦܣܝܼܣ ܠܲܡ ܒܲܠܚܘܿܕܼ ܠܡܸܫܬܵܘܬܵܦܘܼ ܀</l>
                <l n="39">:ܬܘܼܒܼ ܒܲܪܬܼ ܩܵܠܵܐ ܐ̄ܚܪܹܬܼܵܐ ܗܵܘ̇ܝܵܐ ܒܲܙܢܵܐ ܐ̄ܚܪܹܢܵܐ</l>
                <l n="40">ܕܟܼܠ ܕܠܵܐ ܩܲܒܸܿܠ ܪܘܼܫܡܵܐ ܕܚܲܝܹ̈ܐ ܢܹܐܙܲܠ ܡܸܟܵܐ ܀</l>
                <l n="41">:ܘܟܼܠ ܕܬܼܵܒܼ ܘܲܦܢ̣ܵܐ ܡ̣ܢ ܗܹܪܣܝܼܣ ܙܠܝܼܡܲܬܼ ܫܘܼܒܼܚܵܐ</l>
                <l n="42">ܥܲܕܼ ܡܸܬܼܪܫܸܡ ܠܵܐ ܢܸܫܬܵܘܬܹܿܦ ܒܐ̄ܪ̈ܵܙܲܝ ܥܹܕܿܬܵܐ ܀</l>
                <l n="43">:ܟܠ ܬܘܼܒܼ ܕܲܟܼܦܲܪ̣ ܒܗܲܝܡܵܢܘܼܬܹܗ ܘܲܦܢ̣ܵܐ ܠܫܸܕܿܬܹܗ</l>
                <l n="44">ܥܲܕܼ ܡܸܬܼܚܲܣܸܐ ܒܪܘܼܫܡܵܐ ܕܥܹܕܿܬܵܐ ܠܵܐ ܢܸܫܬܵܘܬܲܦ ܀</l>
                <l n="45">:ܬܘܼܒܼ ܒܲܪܬܼ ܩܵܠܵܐ ܐ̄ܚܪܹܬܼܵܐ ܗܵܘ̇ܝܵܐ ܒܛܲܟܼܣܵܐ ܐ̄ܚܪܹܢܵܐ</l>
                <l n="46">ܕܟܼܠ ܕܠܵܐ ܢܵܣܹ̇ܒܼ ܦܲܓܼܪܵܐ ܘܲܕܼܡ̇ܐ ܢܹܐܙܲܠ ܡܸܟܵܐ ܀</l>
                <l n="47">:ܟܠ ܕܐܸܬܿܬܲܚܲܡ ܡ̣ܢ ܟܵܗܢܘܼܬܼܵܐ ܘܲܟܼܠܸܐ ܕܢܸܣܲܒܼ</l>
                <l n="48">ܘܠܵܐ ܒܥܸܕܵܢܵܐ ܕܒܹܗ ܡܸܬܼܩܲܪܒܹܝܼܢ ܐܝܼܬܼ ܠܹܗ ܕܲܢܦܘܼܫ ܀</l>
                <l n="49">:ܐܲܝܢܵܐ ܕܲܟܼܠܸܐ ܡ̣ܢ ܩܵܢܘܿܢܵܐ ܕܩܘܼܕܫܵܐ ܢܸܣܲܒܼ</l>
                <l n="50">ܘܐܵܦܠܵܐ ܒܕܼܘܼܟܿܬܼܵܐ ܕܒܼܵܗ̇ ܡܸܬܼܩܲܪܒܼܝܼܢ ܦܣܝܼܣ ܠܹܗ ܕܲܢܩܘܼܡ ܀</l>
                <l n="51">:ܟܪܝܼܗܵܐ ܕܠܵܐ ܚܠܝܼܡ ܘܡ̣ܢ ܐܵܢܲܢܩܹܐ ܠܵܐ ܡܨܸܐ ܠܡܸܣܲܒܼ</l>
                <l n="52">ܐܵܦܠܵܐ ܒܗܲܝܟܿܠܵܐ ܕܒܹܗ ܡܸܬܼܩܲܕܿܫܝܼܢ ܐܝܼܬܼ ܠܹܗ ܕܲܢܩܘܼܡ ܀ </l>

                <pb ed="http://syriaca.org/bibl/1765" n="272"/>

                <l n="53">:ܢܵܦܩܝܼܢ ܟܠܗܘܿܢ ܡ̣ܢ ܓܵܘ ܗܲܝܟܿܠܵܐ ܚܲܫܝܼܫܵܐܝܼܬܼ</l>
                <l n="54">ܘܐܵܠܹ̇ܝܢ ܩܵܝ̇ܡܝܼܢ ܒܐܸܒܼܠܵܐ ܪܲܒܵܐ ܒܕܼܵܪܬܵܐ ܕܥܹܕܿܬܵܐ ܀</l>
                <l n="55">:ܛܘܼܒܼܲܐ ܝܵܗ̇ܒܼܝܼܢ ܕܦܝ̇ܫܝܼܢ ܒܗܵܘ̇ ܒܘܼܣܵܡܵܐ</l>
                <l n="56">ܘܝܵܗ̇ܒܿܝܼܢ ܘܵܝܵܐ ܠܲܩܢܘܿܡܲܝ̈ܗܘܿܢ ܥܲܠ ܦܘܼܪܫܵܢܗܘܿܢ ܀</l>
                <l n="57">:ܛܘܼܦܣܵܐ ܨܵܝ̇ܪܵܐ ܥܹܕܲܬܼ ܩܘܼܕܼܫܵܐ ܒܝܲܕܼ ܡܲܦܲܩܬܵܗ̇</l>
                <l n="58">ܠܗܵܢ̇ܘܿܢ ܕܢܵܦ̇ܩܝܼܢ ܠܗܵܘ̇ ܚܸܫܘܿܟܼܵܐ ܕܲܒܼܓܼܗܲܢܵܐ ܀</l>
                <l n="59">:ܚܼܙܵܐ ܗܼ̄ܘܵܐ ܡܲܠܟܵܐ ܓܲܒܼܪܵܐ ܕܠܵܐ ܒܝܼܫ ܢܲܚ̈ܬܹܿܐ</l>
                <l n="60">ܘܲܦܩ݂ܲܕܼ ܘܐܲܣܪܘܼܗܝ ܘܐܲܦܩܘܼܗܝ ܠܚܸܫܟܵܐ ܗܵܘ̇ ܒܲܪܵܝܵܐ ܀</l>
                <l n="61">:ܐܵܦ ܗ̤ܝ ܥܹܕܿܬܵܐ ܒܵܨ̇ܝܵܐ ܟܸܢܫܹ̈ܝܗ̇ ܒܥܸܕܼܵܢ ܐ̄ܪ̈ܵܙܹܐ</l>
                <l n="62">ܘܟܼܠ ܕܠܵܐ ܡܨܲܒܲܬܼ ܒܢܲܚ̈ܬܹܿܐ ܕܟܲܝܵ̈ܐ ܠܒܲܪ ܫܵܝ̇ܕܼܝܵܐ ܠܹܗ ܀</l>
                <l n="63">:ܒܵܬܲܪ ܗܵܠܹܝܢ ܗܵܘ̇ܝܵܐ ܩܥܵܬܼܵܐ ܨܹܝܕܼ ܫܵܡܘܿܥܹ̈ܐ</l>
                <l n="64">ܕܢܹܐܙ̄ܠܘܼܢ ܢܵܚܙܘܿܢ ܬܲܪ̈ܥܲܝ ܥܹܕܿܬܵܐ ܘܢܸܙܕܲܗܪܘܼܢ ܒܗܘܿܢ ܀</l>
                <l n="65">:ܙܸܠܘ ܫܵܡܘܿܥܹ̈ܐ ܚܙܵܘ ܒܲܚܦܝܼܛܘܼ ܬܲܪ̈ܥܹܐ ܕܲܠܒܲܪ</l>
                <l n="66">ܟܲܕܼ ܠܵܐ ܡܫܵܘܬܿܦܝܼܢ ܒܐ̄ܪ̈ܵܙܲܝ ܥܹܕܿܬܵܐ ܐܲܝܟ ܒܲܝܬܵܝܹ̈ܐ ܀</l>
                <l n="67">:ܠܗܵܠܹܝܢ ܐܸܬܿܕܲܟܲܪ ܒܪܵܐ ܐܵܣܘܿܛܵܐ ܕܦܲܪܲܚ ܢܸܟܼܣܵܘ̈ܗܝ</l>
                <l n="68">ܘܲܫܐܸܠ ܕܢܸܗܘ̤ܐ ܐܲܝܟ ܐܲܓܼܝܸܪܹ̈ܐ ܡܲܟܿܝܼܟܼܵܐܝܼܬܼ ܀</l>
                <l n="69">:ܪܘܼܓܼܙܵܐ ܘܐܲܟܿܬܼܵܐ ܢܲܥܒܲܪ ܡܸܢܲܢ ܒܗܵܘ̇ ܥܸܕܼܵܢܵܐ</l>
                <l n="70">ܘܢܸܚܙܹܝܘܗܝ ܠܝܼܫܘܿܥ ܕܡܸܬܿܕܿܒܲܪ ܠܡܵܘܬܵܐ ܡܸܛܠܵܬܲܢ ܀</l>
                <l n="71">:ܠܚܲܫܵܐ ܢܵܦܹ̇ܩ ܒܦܝܼܢܟܼܵܐ ܘܟܼܵܣܵܐ ܥܲܡ ܡܫܲܡܫܵܢܵܐ</l>
                <l n="72">ܒܦܝܢܟܼܵܐ ܠܲܚܡܵܐ ܒܟܼܵܣܵܐ ܚܲܡܪܵܐ ܐ̄ܪܵܙܵܐ ܕܡ̇ܘܬܹܿܗ ܀</l>
                <l n="73">:ܐ̄ܪܵܙܵܐ ܡ̇ܘܬܹܿܗ ܗܠܹܝܢ ܛܵܥ̇ܢܝܼܢ ܥܲܠ ܐܝܼܕܲܝ̈ܗܘܿܢ</l>
                <l n="74">ܘܡ̇ܐ ܕܥܲܠ ܡܲܕܼܒܿܚܵܐ ܣܵܡܼܘܼܗܝ ܘܚܲܦܝܘܼܗܝ ܛܲܦܸܣܘ ܩܒܼܘܼܪܬܹܿܗ ܀</l>
                <l n="75">:ܠܵܐ ܗ̄ܘܼܵܐ ܨܲܠܡܵܐ ܕܲܝܗܘܼܕܼܵܝܹ̈ܐ ܫܩܝܼܠܝܼܢ ܗܵܠܹܝܢ</l>
                <l n="76">ܐܸܠܵܐ ܕܥܝܼܪܹ̈ܐ ܕܲܡܫܲܡܫܝܼܢ ܗ̄ܘ̣ܵܐ ܠܚܲܫܹܗ ܕܲܒܼܪܵܐ ܀</l>
                <l n="77">:ܡܼܢ ܡܲܠܲܐܟܹ̈ܐ ܐܸܫܬܲܡܲܫ ܗܼ̄ܘܵܐ ܒܥܸܕܼܵܢ ܚܲܫܹܗ</l>
                <l n="78">ܘܲܡܫܲܡܫܵܢܹ̈ܐ ܡܙܲܝܚܝܼܢ ܠܦܲܓܼܪܹܗ ܓܚܵܐܹ̇ܫ ܒܐ̄ܪܵܙܵܐ ܀</l>
                <l n="79">:ܥܵܐ̇ܠܝܼܢ ܡܸܟܹܿܝܠ ܟܵܗܢܹ̈ܐ ܒܙܵܘܚܵܐ ܠܓܼܵܘ ܒܹܝܬܼ ܩܘܼܕܸܫܵܐ</l>
                <l n="80">ܘܩܵܝܡ̇ܝܼܢ ܬܲܡ̇ܢ ܒܪܲܒܿܘܼܬܼ ܫܘܼܒܼܚܵܐ ܘܦܲܐܝܘܼܬܼ ܗܸܕܼܪܵܐ ܀ </l>

                <pb ed="http://syriaca.org/bibl/1765" n="273"/>

                <l n="81">:ܟܵܗܢܵܐ ܕܲܦܪܝܼܫ ܕܢܸܗܘܸܐ ܓܵܡܲ݁ܪ ܗܵܝ̇ ܕܸܒܼܚܬܼܵܐ</l>
                <l n="82">ܝܘܼܩܢܹܗ ܕܡ̇ܪܲܢ ܛܥܝܼܢ ܒܲܩܢܘܿܡܹܗ ܒܗܵܘ̇ ܥܸܕܵܢܵܐ ܀</l>
                <l n="83">:ܫܲܡܸܫ ܡܸܨܥܵܝܘܼܬܼܵܐ ܒܹܝܬܼ ܠܲܢ ܘܠܲܐܒܼܘܼܗܝ</l>
                <l n="84">ܘܒܹܗ ܒܐܸܣܟܹܿܡܵܐ ܡܫܲܡܸܫ ܟܵܗܢܵܐ ܡܸܨܥܵܝܘܼܬܼܵܐ ܀</l>
                <l n="85">:ܫܡܲܥ ܐܘܿ ܟܵܗܢܵܐ ܠܐܲܝܟܵܐ ܡܲܛܝܼܬܿ ܡܵܛܠ ܕܲܪܓܼܵܟ</l>
                <l n="86">ܘܙܘܼܥ ܡܼܢ ܡ̇ܪܵܢ ܘܝܲܩܲܪ ܕܲܪܓܼܵܟ ܐܲܝܟ ܕܲܦܠܸܐ ܠܹܗ ܀</l>
                <l n="87">:ܚܙܝܼ ܕܐܸܢܼܥܲܠܝܼܬܿ ܠܥܸܠ ܡܼܢ ܟܪ̈ܘܿܒܹܐ ܠܥܸܠ ܡܼܢ ܣܪ̈ܵܦܹܐ</l>
                <l n="88">ܠܥܸܠ ܡܼܢ ܟܝܵܢܵܐ ܗܘ̤ܝ ܒܕܼܘܼܒܵܪ̈ܲܝܟ ܐܲܝܟ ܕܲܦܐܸܐ ܠܵܟ ܀</l>
                <l n="89">:ܚܙܝܼ ܕܐܸܬܼܗܲܝܡܲܢܬܿ ܠܲܡܦܲܪܢܵܣܘܼ ܓܲܙܲܝ̈ ܡ̇ܪܵܟ</l>
                <l n="90">ܗܘ̤ܝ ܕܠܵܐ ܡܘܼܡ̇ܐ ܘܲܕܼܠܵܐ ܪܸܫܝܵܢ ܐܲܝܟ ܕܲܦܩܝܼܕܼ ܐܲܢ̄ܬܿ ܀</l>
                <l n="91">:ܒܗܵܢ ܐܸܣܟܹܿܡܵܐ ܩܵܐܹ̇ܡ ܟܵܗܢܵܐ ܒܗܵܘ̇ ܥܸܕܵܢܵܐ</l>
                <l n="92">ܘܠܲܝܬܿ ܠܵܗ̇ ܦܸܚܡܵܐ ܠܗܵܝ̇ ܪܲܒܿܘܼܬܼܵܐ ܕܠܵܗ̇ ܡܸܬܼܩܲܪܲܒܼ ܀</l>
                <l n="93">:ܟܵܗܢܹ̈ܐ ܟܠܗܘܿܢ ܕܲܒܼܒܹܝܬܼ ܩܘܼܕܼܫܵܐ ܨܲܠܡܵܐ ܫܩܝܼܠܝܼܢ</l>
                <l n="94">ܕܗܵܢ̇ܘܿܢ ܫܠܝܼܚܹ̈ܐ ܕܲܠܒܹܝܢܼ ܩܒܼܘܼܪܬܵܐ ܐܸܬܼܘܲܥܲܕܼܘ ܗ̄ܘܼܵܘ ܀</l>
                <l n="95">:ܡܲܕܼܒܿܚܵܐ ܐ̄ܪܵܙܵܐ ܗ̄ܘ̣ ܕܩܲܒܼܪܹܗ ܕܡ̇ܪܲܢ ܕܠܵܐ ܦܘܼܠܵܓܼܵܐ</l>
                <l n="96">ܘܠܲܚܡܵܐ ܘܚܲܡܪܵܐ ܦܲܓܼܪܹܗ ܕܡ̇ܪܲܢ ܕܲܚܢܝܼܛ ܘܲܩܒܼܝܼܪ ܀</l>
                <l n="97">:ܐܵܦ ܫܘܿܫܸܦܵܐ ܕܲܠܥܸܠ ܡܸܢܗܘܿܢ ܛܘܼܦܣܵܐ ܡܛܲܦܸܣ</l>
                <l n="98">ܕܟܹܐܦܵܐ ܚܬܝܼܡܲܬܿ ܒܥܸܙܩܲܬܼ ܡܵܗܢܹ̈ܐ ܘܩܲܣܛܘܼܢܵܪܹ̈ܐ ܀</l>
                <l n="99">:ܘܲܡܫܲܡܫܵܢܹ̈ܐ ܕܡܸܟܵܐ ܘܡܸܟܵܐ ܩܵܝ̇ܡܝܼܢ ܘܡܲܟܿܫܝܼܢ</l>
                <l n="100">ܐ̄ܪܵܙ ܡܲܠܲܐܟܹ̈ܐ ܕܡܼܢ ܐܸܣܵܕܵܘ̈ܗܝ ܐܵܦ ܡܼܢ ܪܸ̈ܓܼܠܵܘܗܝ ܀</l>
                <l n="101">:ܘܟܼܠ ܡܫܲܡܫܵܢܹ̈ܐ ܕܲܩܕܼܵܡ ܡܲܕܼܒܿܚܵܐ ܡܕܲܝܠܝܼܢ ܩܵܝ̇ܡܝܼܢ</l>
                <l n="102">ܕܡܘܼܬܼܵܐ ܨܵܝ̇ܪܝܼܢ ܕܥܝܼܪܹ̈ܐ ܕܚܲܕܼܪܘܼܗܝ ܠܩܲܒܼܪܹܗ ܕܡ̇ܪܲܢ ܀</l>
                <l n="103">:ܐܵܦ ܒܹܝܬܼ ܩܘܼܕܼܫܵܐ ܛܘܼܦܣܵܐ ܨܵܐܲܪ ܕܓܼܢܲܬܼ ܝܵܘܣܸܦ</l>
                <l n="104">ܕܲܪܕܼܵܘ ܡܸܢܵܗ̇ ܚܲܝܹ̈ܐ ܠܐ̄ܢܵܫܵܐ ܘܲܠܡܲܠܲܐܟܹ̈ܐ ܀</l>
                <l n="105">:ܒܛܲܟܼܣܵܐ ܐ̄ܚܪܹܢܵܐ ܐܝܼܬܼܵܘܗܝ ܛܘܼܦܣܵܗ̇ ܕܗܵܝ̇ ܡܲܠܟܿܘܼܬܼܵܐ</l>
                <l n="106">ܘܥܲܠ݂ ܠܵܗ̇ ܡ̇ܪܲܢ ܘܡܲܥܸܠ ܥܲܡܹܗ ܠܟܼܠܗܘܿܢ ܪ̈ܵܚܡܵܘܗܝ ܀</l>
                <l n="107">:ܡܲܕܼܒܿܚܹܗ ܣܓܼܝܼܕܼܵܐ ܐ̄ܪܲܙ ܗܵܘ̇ ܬܪܘܼܢܘܿܣ ܕܪܲܒܿܘܼܬܼ ܫܘܼܒܼܚܹܗ</l>
                <l n="108">:ܕܲܥܠܵܘܗܝ ܡܸܬܼܚܙܹܐ ܠܥܝܼܪܹ̈ܐ ܘܐ̄ܢܵܫܵܐ ܒܝܘܿܡ ܓܸܠܝܵܢܹܗ</l>
                <l n="109">:ܗܵܠܹܝܢ ܕܲܠܬܲܚܬܿ ܘܗܵܠܹܝܢ ܕܲܠܥܸܠ ܩܲܢܟܹܿܐ ܡܪܲܙܙܵܐ</l>
                <l n="110">ܘܥܲܗܸܕܼ ܕܲܗ̤ܘܲܝ ܡܛܲܦܸܣ ܕܗܵܘ̈ܝܵܢ ܪܘܼܚܢܵܐܝܼܬܼ ܀</l>
                <l n="111">:ܘܡܼܢ ܟܲܕܼܪ ܩܵܝ̇ܡܝܼܢ ܟܵܗܢܹ̈ܐ ܐܲܟܲܚ̄ܕܼ ܘܲܡܫܲܡܫܵܢܹ̈ܐ</l>
                <l n="112">ܡܫܲܪܹܝܢ ܘܐܵܡ̇ܪܝܼܢ ܗܲܝܡܵܢܘܼܬܼܵܐ ܕܐܲܒܼܵܗ̈ܬܼܵܐ ܀ </l>

                <pb ed="http://syriaca.org/bibl/1765" n="274"/>

                <l n="113">:ܡܗܲܝܡܢܝܼܢܲܢ ܕܹܝܢ ܒܚܲܕܼ ܐܵܠܵܗܵܐ ܐܵܒܼܵܐ ܕܡܸܡܬܼܘܿܡ</l>
                <l n="114">ܕܐܲܚܝܼܕܼ ܟܠܵܐ ܒܪܸܡܙܵܐ ܟܲܣܝܵܐ ܕܐܲܠܵܗܘܼܬܹܗ ܀</l>
                <l n="115">:ܕܲܥܼܒܲܕܼ ܘܐܲܬܼܩܸܢ ܟܠ ܕܡܸܬܼܚܲܙ̈ܝܵܢ ܘܠܵܐ ܡܸܬܼܚܲܙ̈ܝܵܢ</l>
                <l n="116">ܘܐܲܝܬܿܝܼ ܒܪܝܼܬܼܵܐ ܕܪܵܘܡ̇ܐ ܘܥܘܼܡܩܵܐ ܡܼܢ ܠܵܐ ܡܸܕܸܿܡ ܀</l>
                <l n="117">ܘܲܒܼܚܲܕܼ ܡ̇ܪܝܵܐ ܝܼܫܘܿܥ ܡܫܝܼܚܵܐ ܒܪܹܗ ܕܐܲܠܵܗܐ ܀</l>
                <l n="118">:ܝܼܚܝܼܕܼܵܝܵܐ ܗ̄ܘ̣ ܒܐܲܠܵܗܘܼܬܹܗ ܘܒܼܘܼܟܼܪܵܐ ܒܦܲܓܼܪܹܗ</l>
                <l n="119">ܕܐܸܬܼܒܲܟܲܪ ܗ̄ܘܼܵܐ ܠܟܼܠ ܒܸܪ̈ܝܵܬܼܵܐ ܡܼܢ ܒܹܝܬܼ ܡܝܼܬܹ̈ܐ ܀</l>
                <l n="120">:ܗܵܘ̇ ܕܡܼܢ ܐܲܒܼܘܼܗܝ ܝܼܠܝܼܕܼ ܘܐܝܼܬܼܵܘܗܝ ܕܠܵܐ ܫܘܼܪܵܝܵܐ</l>
                <l n="121">ܘܠܵܐ ܗ̄ܘܼܵܐ ܡܸܗܘܵܐ ܗܘ̤ܵܐ ܘܐܸܬܼܥܒܸܕܼ ܥܲܡ ܒܸܪ̈ܝܵܬܼܵܐ ܀</l>
                <l n="122">:ܒܗܵܝ̇ ܕܐܲܠܵܗܵܐ ܗ̄ܘ̣ ܕܡܼܢ ܐܲܠܵܗܵܐ ܒܪܵܐ ܕܡܼܢ ܐܲܒܼܵܐ</l>
                <l n="123">ܘܡܼܢ ܟܝܵܢ ܐܲܒܼܘܼܗܝ ܘܲܫܘܸܐ ܥܲܡܹܗ ܒܟܼܠܗܹܝܢ ܕܝܼܠܹܗ ܀</l>
                <l n="124">:ܘܒܹܗ ܐܸܬܼܚܵܘܝܼܘ ܥܲܠܡܹ̈ܐ ܘܐܸܬܼܒܿܪܝܼ ܟܠܡܵܐ ܕܵܗܘ̤ܵܐ</l>
                <l n="125">ܘܲܒܼܫܘܼܠܛܵܢܵܐ ܘܣܸܓܼܕܿܬܼܵܐ ܫܘܼܒܼܚܵܐ ܫܘܸܐ ܥܲܡ ܐܲܒܼܘܼܗܝ ܀</l>
                <l n="126">:ܕܡܸܛܠܵܬܲܢ ܢܚܸܬܼ ܡܼܢ ܫܡܲܝܵܐ ܕܠܵܐ ܫܘܼܢܵܝܵܐ</l>
                <l n="127">ܕܢܸܦܪܘܿܩ ܠܓܸܢܣܲܢ ܡܼܢ ܥܲܒܼܕܿܘܼܬܼܵܐ ܕܒܼܝܼܫܵܐ ܘܡ̇ܘܬܵܐ ܀</l>
                <l n="128">:ܘܓܲܫܸܡ ܗܲܝܟܿܠܵܐ ܒܚܹܝܠ ܪܘܼܚܩܘܼܕܫܵܐ ܡܼܢ ܒܲܪܬܼ ܕܵܘܝܼܕܼ</l>
                <l n="129">ܘܲܗܘ̤ܵܐ ܐ̄ܢܵܫܵܐ ܘܐܲܠܲܗ ܠܗܲܝܟܿܠܹܗ ܒܲܚܕܼܵܝܘܼܬܼܵܐ ܀</l>
                <l n="130">:ܘܐܸܬܼܒܿܛܸܢ ܦܲܓܼܪܹܗ ܒܗܲܝܟܲܠ ܡܲܪܝܲܡ ܕܠܵܐ ܙܘܼܘܵܓܼܵܐ</l>
                <l n="131">ܘܐܸܬܼܝܼܠܸܕܼ ܗ̄ܘܼܵܐ ܠܥܸܠ ܡܼܢ ܛܲܟܼܣܹ̈ܐ ܐܵܕܵܡ̇ܝܹ̈ܐ ܀</l>
                <l n="132">:ܘܚܲܫ̣ ܗ̄ܘܼܵܐ ܘܐܸܙܕܩܸܦ ܘܩܲܒܸܿܠ ܡ̇ܘܬܵܐ ܒܚܲܕܼ ܐ̄ܢܵܫܘܼܬܹܗ</l>
                <l n="133">ܟܲܕܼ ܦܝܼܠܵܛܘܿܣ ܐܲܚܝܼܕܼ ܗ̄ܘܼܵܐ ܠܵܗ̇ ܠܗܸܕܼܡܘܿܢܘܼܬܼܵܐ ܀</l>
                <l n="134">:ܘܗܲܘ̤ܵܐ ܒܩܲܒܼܪܵܐ ܬܵܠܵܬܼܵܐ ܝܵܘ̈ܡܝܼܢ ܐܲܝܟ ܟܠ ܡܝܼܬܼܵܐ</l>
                <l n="135">ܘܩܵܡ ܘܐܸܬܼܢܲܚܲܡ ܐܲܟܼܡܵܐ ܕܲܟܼܬܼܝܼܒܼ ܒܲܢܒܼܝܼܘܼܬܼܵܐ ܀</l>
                <l n="136">:ܘܲܣܼܠܸܩ ܠܪܵܘܡ̇ܐ ܠܲܫܡܲܝ̈ ܫܡܲܝܵܐ ܕܢܲܫܠܸܡ ܟܠ</l>
                <l n="137">ܘܝܼܬܸܒܼ ܒܫܘܼܒܼܚܵܐ ܡܼܢ ܝܲܡܝܼܢܵܐ ܕܐܲܒܼܵܐ ܕܫܲܠܼܚܹܗ ܀</l>
                <l n="138">:ܘܲܥܬܼܝܼܕܼ ܕܢܹܐܬܸܐ ܒܫܘܼܠܵܡ ܙܲܒܼܢܹ̈ܐ ܠܚܘܼܕܵܬܼ ܟܠܵܐ</l>
                <l n="139">ܘܠܲܡܕܼܵܢ ܠܚܲܝܹ̈ܐ ܘܲܠܡܝܼ̈ܬܹܐ ܬܘܼܒܼ ܕܡܝܼܬܼܘ ܒܲܚܛܝܼܬܼܵܐ ܀</l>
                <l n="140">:ܘܡ̇ܘܕܹܿܝܢܲܢ ܬܘܼܒܼ ܘܲܒܼܪܘܼܚ ܩܘܼܕܫܵܐ ܐܝܼܬܼܝܵܐ ܕܡܼܢ ܡܬܼܘܿܡ</l>
                <l n="141">ܫܘܸܐ ܒܐܘܼܣܝܵܐ ܘܒܲܐܠܵܗܘܼܬܼܵܐ ܠܐܲܒܼܵܐ ܘܠܲܒܼܪܵܐ ܀</l>
                <l n="142">:ܗܵܘ̇ ܕܡܼܢ ܐܵܒܼܵܐ ܢܵܦܹ̇ܿܩ ܒܲܙܢܵܐ ܕܠܵܐ ܡܸܬܼܥܲܩܲܒܼ</l>
                <l n="143">ܘܝܵܗܹ̇ܒܼ ܚܲܝܹ̈ܐ ܠܟܼܠܗܘܿܢ ܡܠܝܼ̈ܠܹܐ ܕܡܸܢܹܗ ܐܸܬܼܒܿܪܝܼܘ ܀</l>
                <l n="144">:ܘܡ̇ܘܕܹܿܝܢܲܢ ܬܘܼܒܼ ܘܒܲܚܕܼܵܐ ܥܹܕܿܬܵܐ ܩܵܬܼܠܝܼܩܝܼ</l>
                <l n="145">ܐܲܒܼܵܗܵܝܬܵܐ ܘܲܫܠܝܼܚܵܝܬܵܐ ܡܩܲܕܿܫܲܬܼ ܒܪܘܼܚܵܐ ܀</l>
                <l n="146">ܘܬܼܘܼܒܼ ܡ̇ܘܕܹܿܝܢܲܢ ܒܲܚܕܼܵܐ ܣܚܵܬܼܵܐ ܘܡܲܥܡܘܿܕܼܝܼܬܼܵܐ: </l>

                <pb ed="http://syriaca.org/bibl/1765" n="275"/>

                <l n="147">ܕܒܼܵܗ̇ ܥܵܡ̇ܕܲܝܢܲܢ ܠܚܘܼܣܵܝ ܚܵܘ̈ܒܹܿܐ ܣܝܼܡܲܬܼ ܒܢܲܝ̈ܵܐ ܀</l>
                <l n="148">:ܘܡ̇ܘܕܹܿܝܢܲܢ ܬܘܼܒܼ ܐܵܦ ܒܲܩܝܵܡܬܼܵܐ ܕܡܼܢ ܒܹܝܬܼ ܡܝܼ̈ܬܹܐ</l>
                <l n="149">ܘܲܕܼܗܵܘܹ̇ܝܢܲܢ ܒܚܲܝܹ̈ܐ ܚܲܕܼܬܹ̈ܐ ܠܥܵܠܲܡ ܥܵܠܡܝܼܢ ܀</l>
                <l n="150">:ܠܗܵܕܹܐ ܚܲܬܸܿܡܘ ܬܠܵܬܼܡܐܵܐ ܟܵܗܢܹ̈ܐ ܘܲܬܼܡܵܢܬܿܥܣܲܪ</l>
                <l n="151">ܘܬܲܚܸܡܘ ܘܐܲܚܪܸܡܘ ܠܟܼܠ ܕܠܵܐ ܡ̇ܘܕܹܿܐ ܐܲܝܟ ܬܵܘܕܲܝܬܼܗܘܿܢ ܀</l>
                <l n="152">:ܥܹܕܼܬܵܐ ܡ̇ܘܕܿܝܵܐ ܐܲܝܟ ܬܵܘܕܲܝܼܬܼܗܘܿܢ ܕܐܲܒܼܗ̈ܬܼܵܐ</l>
                <l n="153">ܘܬܵܦ ܡܫܲܡܫܵܐ ܬܘܼܒܼ ܠܗܲܝܡܵܢܘܼܬܼܗܘܿܢ ܒܥܸܕܵܢ ܐ̄̈ܪ̈ܙܹܐ ܀</l>
                <l n="154">:ܒܥܸܕܵܢ ܐ̄ܪ̈ܵܙܹܐ ܪܵܥܡ̇ܝܼܢ ܝܲܠܕܹܿܝ̈ܗ̇ ܒܗܲܝܡܵܢܘܼܬܼܗܘܿܢ</l>
                <l n="155">ܟܲܕܼ ܬܵܢܹ̇ܝܢ ܠܵܗ̇ ܒܦܘܼܡ̇ܐ ܘܠܸܒܵܐ ܕܠܵܐ ܦܘܼܠܵܓܼܵܐ ܀</l>
                <l n="156">:ܘܡܼܢ ܕܐܸܬܿܬܲܢܝܲܬ̤ ܗܲܝܡܵܢܘܼܬܼܵܐ ܒܛܲܟܼܣܵܐ ܕܲܦܐܹܐ</l>
                <l n="157">ܦܵܩܹ̇ܕܼ ܡܸܟܹܿܝܠ ܟܵܪܘܿܙ ܥܹܕܿܬܵܐ ܠܲܡܨܲܠܵܝܘܼ ܀</l>
                <l n="158">:ܨܲܠܵܘ ܐܵܡܲ̈ܪ ܥܲܠ ܕܘܼܟܼܪܵܢܵܐ ܕܐܲܒܼܵܗ̈ܬܼܵܐ</l>
                <l n="159">ܩܵܬܼܘܿܠܝܼܩܹ̈ܐ ܘܐܲܦܸܣܩܘܼܦܹ̈ܐ ܥܲܡ ܡܲܠܦܵܢܹ̈ܐ ܀</l>
                <l n="160">:ܘܥܲܡܗܘܿܢ ܟܵܗܢܹ̈ܐ ܐܵܦ ܡܫܲܡܫܵܢܹ̈ܐ ܘܼܟܼܠܗܘܿܢ ܛܲܟܼܣܹ̈ܐ</l>
                <l n="161">ܘܟܼܠܡܲܢ ܕܲܥܢܲܕܼ ܡܼܢ ܗܵܢ ܥܵܠܡܵܐ ܒܗܲܝܡܵܢܘܼܬܼܵܐ ܀</l>
                <l n="162">:ܕܢܸܗܘܘܿܢ ܡܟܲܠܠܹ̈ܐ ܒܝܵܘܡ̇ܐ ܡܼܢ ܒܹܝܬܼ ܡܝܼ̈ܬܹܐ</l>
                <l n="163">ܘܲܚܢܲܢ ܥܲܡܗܘܿܢ ܢܹܐܪܲܬܼ ܚܲܝܹ̈ܐ ܒܗܵܝ̇ ܡܲܠܟܿܘܼܬܼܵܐ ܀</l>
                <l n="164">:ܨܲܠܵܘ ܐܲܚܲܝ̈ ܥܲܠ ܩܘܼܪܒܵܢܵܐ ܕܲܡܩܲܪܒܼܝܼܢܲܢ</l>
                <l n="165">ܕܢܸܗܘܸܐ ܡܩܲܒܿܠܵܐ ܩܕܼܵܡ ܐܲܠܵܗܵܐ ܕܠܹܗ ܡܸܬܼܩܲܪܲܒܼ ܀</l>
                <l n="166">:ܘܲܒܼܪܘܼܚܵܦܵܐ ܕܪܘܼܚܵܐ ܕܩܘܼܫܵܐ ܢܗܘܸܐ ܡܩܲܕܿܫܵܐ</l>
                <l n="167">ܐܲܝܟ ܕܢܸܗܘܸܐ ܠܲܢ ܥܸܠܲܬܼ ܚܲܝܹ̈ܐ ܒܡܲܠܟܿܘܼܬܼ ܪܵܘܡ̇ܐ ܀</l>
                <l n="168">:ܒܗܵܠܹܝܢ ܡܚܲܦܸܛ ܟܵܪܘܿܙ ܥܹܕܼܬܵܐ ܠܥܲܡܵܐ ܘܐܵܡܲ݁ܪ</l>
                <l n="169">ܠܲܡܨܲܠܵܝܘܼ ܩܕܼܵܡ ܐܲܠܵܗܵܐ ܒܠܸܒܵܐ ܕܲܟܼܝܵܐ ܀</l>
                <l n="170">:ܡܩܲܪܸܒܼ ܡܸܟܹܿܝܠ ܟܵܗܢܵܐ ܐ̄ܪܵܙܵܐ ܕܦܘܼܪܩܵܢ ܚܲܝܲܝ̈ܢ</l>
                <l n="171">ܟܲܕܼ ܡܠܸܐ ܙܵܘܥܵܐ ܘܲܥܛܝܼܦ ܕܼܚܠܵܐ ܘܩܸܢܛܵܐ ܀</l>
                <l n="172">:ܙܵܐܲܥ ܟܵܗܢܵܐ ܘܲܕܼܚܝܼܠ ܪܲܒܲܬܼ ܘܪܲܬܿܝܼܬܼ ܣܲܓܿܝܼ</l>
                <l n="173">ܡܸܛܠ ܚܵܘܒܵܘ̈ܗܝ ܘܚܵܘ̈ܒܹܿܗ ܕܟܼܠܗܘܿܢ ܝܲܠܕܹܿܝ̈ܗ̇ ܕܥܹܕܿܬܵܐ ܀</l>
                <l n="174">:ܥܲܝܢܵܐ ܐܝܼܬܼܵܘܗܝ ܕܟܼܠܹܗ ܓܘܼܫܡܵܐ ܥܹܕܿܬܵܢܵܝܵܐ</l>
                <l n="175">ܘܥܵܗܹ̇ܕܼ ܒܡܲܕܿܥܹܗ ܟܠ ܣܘܼܥܪ̈ܵܢܹܐ ܕܲܟܼܢܵܘܵܬܹ̈ܐ ܀</l>
                <l n="176">:ܐܵܦ ܠܸܫܵܢܵܐ ܗ̄ܘ̣ ܕܟܼܠܹܗ ܓܘܼܫܡܵܐ ܝܼܫܘܿܥܵܝܵܐ</l>
                <l n="177">ܐܲܦܸܛܪܘܿܦܵܐ ܗ̄ܘ̣ ܘܲܣܢܹܐ ܓܪܘܼܬܼܵܐ ܡܡܲܠܸܐ ܚܠܵܦܵܘܗܝ ܀</l>
                <l n="178">:ܪܬܹܝܬܼܵܐ ܘܕܸܚܠܵܐ ܕܲܚܠܵܦ ܢܲܦܫܹܗ ܘܲܚܠܵܦ ܥܲܡܹܗ</l>
                <l n="179">ܪܡܸܐ ܥܲܠ ܟܵܗܢܵܐ ܒܗܵܘ̇ ܥܸܕܼܵܢܵܐ ܡܠܸܐ ܕܸܚܠܬܼܵܐ ܀ </l>

                <pb ed="http://syriaca.org/bibl/1765" n="276"/>

                <l n="180">:ܒܛܘܼܦܣܵܐ ܕܚܝܼܠܵܐ ܒܛܲܟܼܣܵܐ ܕܚܝܼܠܵܐ ܥܲܠ ܣܪ̈ܵܦܹܐ</l>
                <l n="181">ܡܡܲܨܲܥ ܩܵܐܹ̇ܡ ܒܲܪ ܕܲܚܝܼܚܵܐ ܒܕܸܚܠܵܐ ܪܲܒܵܐ ܀</l>
                <l n="182">:ܡܲܠܟܵܐ ܕܚܝܼܠܵܐ ܕܲܩܛܝܼܠ ܘܲܩܒܼܝܼܪ ܐ̄ܪܵܙܵܢܵܐܝܼܬܼ</l>
                <l n="183">ܘܥܝܼܪܹ̈ܐ ܕܚܝܼܠܹ̈ܐ ܕܦܵܝ̇ܫܝܼܢ ܒܕܸܚܠܵܐ ܠܐܝܼܩܵܪ ܡ̇ܪܗܘܿܢ ܀</l>
                <l n="184">:ܣܸܕܼܪܹ̈ܐ ܕܥܝܼܪܹ̈ܐ ܚܕܝܼܪܝܼܢ ܠܡܲܕܒܿܚܵܐ ܒܗܵܘ̇ ܥܸܕܵܢܵܐ</l>
                <l n="185">ܐܲܟܼܡܵܐ ܕܐܲܣܗܸܕܼ ܟܪܘܿܣܘܿܣܛܘܿܡܘܿܣ ܕܲܚܼܙܵܐ ܐܸܢܘܿܢ ܀</l>
                <l n="186">:ܒܗܵܢܵܐ ܗܸܪܓܵܐ ܩܵܐܹ̇ܡ ܟܵܗܢܵܐ ܠܲܡܟܼܗܵܢܘܼ</l>
                <l n="187">ܚܲܫܝܼܫܵܐܝܼܬܼ ܒܕܼܚܠܵܐ ܪܲܒܵܐ ܐܵܦ ܒܲܪܬܹܝܬܵܐ ܀</l>
                <l n="188">:ܒܲܕܡܘܼܬܼ ܝܲܥܩܘܿܒܼ ܬܠܵܬܼ ܙܲܒܼ̈ܢܵܬܼܵܐ ܘܲܬܼܠܵܬܼ ܣܵܓܹܿܕ</l>
                <l n="189">ܘܗܵܝܕܲܝܢ ܩܵ݁ܪܸܒܼ ܠܲܡܢܲܫܵܩܘܼ ܠܩܲܒܼܪܹܗ ܕܡ̇ܪܲܢ ܀</l>
                <l n="190">:ܠܥܹܥܣܘܿ ܐܲܚܘܼܗܝ ܝܲܩܲܪ ܝܲܥܩܘܿܒܼ ܒܝܲܕܼ ܣܸܓܼ̈ܕܵܬܼܵܐ</l>
                <l n="191">ܘܟܼܵܗܢܵܐ ܡܝܲܩܲܪ ܒܝܲܕܼ ܣܸܓܼ̈ܕܬܼܵܐ ܠܡܵܪܹܗ ܕܝܲܥܩܘܿܒܼ ܀</l>
                <l n="192">:ܡܢܲܫܸܩ ܒܚܘܼܒܵܐ ܘܲܒܼܪܚܡܬܼܵܐ ܠܡܲܕܼܒܲܚ ܩܘܼܕܼܫܵܐ</l>
                <l n="193">ܘܡܸܬܿܬܿܟܼܠ ܕܢܸܣܲܒܼ ܩܲܕܿܝܼܫܘܼܬܼܵܐ ܒܝܲܕܼ ܣܸܦ̈ܘܵܬܹ̈ܗ ܀</l>
                <l n="194">:ܫܵܐܹ̇ܠ ܨܠܘܿܬܼܵܐ ܡܼܢ ܡܫܲܡܫܵܢܹ̈ܐ ܕܚܲܕܼܝܼܪܝܼܢ ܠܹܗ</l>
                <l n="195">ܕܲܒܼܡܘܼܟܵܟܹܗ ܢܸܣܲܒܼ ܪ̈ܲܚܡܹܐ ܡܼܢ ܚܲܢܵܢܵܐ ܀</l>
                <l n="196">:ܡܨܲܠܸܐ ܡܸܟܹܿܝܠ ܒܠܸܒܵܐ ܟܵܝܒܵܐ ܩܕܼܵܡ ܐܲܠܵܗܵܐ</l>
                <l n="197">ܘܡ̇ܘܕܹܿܐ ܒܚܵܘ̈ܒܵܘܗܝ ܘܚܵܘ̈ܒܹܿܐ ܕܓܼܘܼܫܡܵܐ ܥܹܕܿܬܵܢܵܝܵܐ ܀</l>
                <l n="198">:ܫܵܐܹ̇ܠ ܟܵܗܢܵܐ ܚܲܝܠܵܐ ܟܲܣܝܵܐ ܥܲܡ ܥܘܼܕܼܪܵܢܵܐ</l>
                <l n="199">ܕܲܠܡܵܘܗܲܒܼܬܹܗ ܢܸܗܘܸܐ ܓܵܡܲ݁ܪ ܐܲܝܟ ܨܸܒܼܝܵܢܹܗ ܀</l>
                <l n="200">:ܘܲܠܟܼܠܡܸܕܹܿܡ ܕܐܵܡܲ݁ܪ ܟܵܗܢܵܐ ܩܕܼܵܡ ܐܲܠܵܗܵܐ</l>
                <l n="201">ܫܵܠܹ̇ܡ ܥܲܡܵܐ ܘܲܠܬܸܫܡܸܫܬܹܿܗ ܡܚܲܬܲܡ ܒܐܵܡܹܝܢ ܀</l>
                <l n="202">:ܒܐܵܡܹܝܢ ܡܲܪܡܸܐ ܥܲܡܵܐ ܐܝܼܕܼܵܐ ܥܲܡܹܗ ܕܟܼܵܗܢܵܐ</l>
                <l n="203">ܘܲܡܫܵܘܬܸܿܦ ܠܹܗ ܒܝܲܕܼ ܨ̈ܠܵܘܵܬܹܗ ܒܝܲܕܼ ܒܲܪܬܼ ܩܵܠܹܗ ܀</l>
                <l n="204">:ܗܵܝܕܹܿܝܢ ܟܵܗܢܵܐ ܡܒܲܪܸܟ ܠܥܲܡܵܐ ܒܗܵܘ̇ ܥܸܕܵܢܵܐ</l>
                <l n="205">ܒܗܵܝ̇ ܒܲܪܬܼ ܩܵܠܵܐ ܕܐܲܣܪܲܚ ܦܘܼܡܵܐ ܝܲܗܹ̇ܒܼ ܚܲܝܹ̈ܐ ܀</l>
                <l n="206">:ܫܠܵܡܵܐ ܥܲܡܟܼܘܿܢ ܐܸܡܲ݁ܪ ܟܵܗܢܵܐ ܠܝܲܠܕܲܝ̈ ܥܹܕܿܬܵܐ</l>
                <l n="207">ܕܲܣܓܼܝܼ ܫܠܵܡܵܐ ܒܝܼܫܘܿܥ ܡ̇ܪܲܢ ܕܗܘ̤ܝܘܼ ܫܲܝܢܲܢ ܀</l>
                <l n="208">:ܫܠܵܡܵܐ ܥܲܡܟܼܘܿܢ ܕܲܒܼܛܸܠ ܡ̇ܘܬܵܐ ܘܐܸܫܬܿܪܝܼ ܚܒܼܵܠܵܐ</l>
                <l n="209">ܒܲܒܼܝܲܕܼ ܒܲܪ ܓܸܢܣܲܢ ܕܚܲܫ ܥܲܠ ܐܲܦܲܝ̈ܢ ܘܐܲܚܝܼ ܠܟܼܠܲܢ ܀</l>
                <l n="210">:ܫܠܵܡܵܐ ܥܲܡܟܼܘܿܢ ܕܥܸܒܼܪܲܬ̤ ܚܛܝܼܬܼܵܐ ܘܚܵܒܼ ܣܵܛܵܢܵܐ</l>
                <l n="211">ܒܝܲܕܼ ܒܲܪ ܐܵܕܼܵܡ ܕܲܙܟܼܵܐ ܘܙܲܟܿܝܼ ܠܝܲܠܕܵܘ̈ܗܝ ܕܐܵܕܼܵܡ ܀ </l>

                <pb ed="http://syriaca.org/bibl/1765" n="277"/>

                <l n="212">:ܫܠܵܡܵܐ ܥܲܡܟܼܘܿܢ ܕܐܸܬܼܪܲܥܝܼ ܠܟܼܘܿܢ ܡ̇ܪܵܐ ܛܵܒܼܵܐ</l>
                <l n="213">ܒܡܵܘܬܵܐ ܕܲܒܼܪܹܗ ܕܚܲܫ̣ ܒܲܙܩܝܼܦܵܐ ܡܸܛܠܵܬܲܢ ܀</l>
                <l n="214">:ܫܠܵܡܵܐ ܥܲܡܟܼܘܿܢ ܕܐܸܫܬܲܝܲܢܬܿܘܿܢ ܥܲܡ ܡܲܠܲܐܟܹ̈ܐ</l>
                <l n="215">ܒܗܵܘ̇ ܕܐܸܫܬܲܠܲܛ ܥܲܠ ܡܲܠܲܐܟܹ̈ܐ ܘܐܲܡܠܸܟ ܥܲܠ ܟܠ ܀</l>
                <l n="216">:ܫܠܵܡܵܐ ܥܲܡܟܼܘܿܢ ܕܐܸܬܼܚܲܝܲܕܿܬܿܘܿܢ ܥܲܡܵܐ ܘܥܲܡܡܹ̈ܐ</l>
                <l n="217">ܘܐܸܫܬܼܪܝܼ ܣܝܵܓܼܵܐ ܒܝܼܫܘܿܥ ܟܠ ܣܲܩܘܼܒܼܠܵܐ ܀</l>
                <l n="218">:ܫܠܵܡܵܐ ܥܲܡܟܼܘܿܢ ܕܲܢܛܝܼܪܝܼܢ ܠܟܼܘܿܢ ܚܲܝܹ̈ܐ ܚܲܕܼ̈ܬܬܹܐ</l>
                <l n="219">ܒܗܵܘ̇ ܕܐܸܬܼܒܲܟܲܪ ܠܟܼܠ ܒܸܪ̈ܝܵܬܼܵܐ ܒܚܲܝܹ̈ܐ ܕܠܵܐ ܚܒܼܵܠ ܀</l>
                <l n="220">:ܫܠܵܡܵܐ ܥܲܡܟܼܘܿܢ ܕܐܸܙܕܲܡܲܢܬܿܘܿܢ ܠܡܲܠܟܿܘܼܬܼ ܪܵܘܡܵܐ</l>
                <l n="221">ܒܗܵܘ̇ ܕܲܒܼܩܲܕܼܡ̇ܐ ܥܲܠ ܕܲܡܛܲܝܸܒܼ ܐܲܬܼܪܵܐ ܠܟܼܠܲܢ ܀</l>
                <l n="222">:ܡܦܲܢܸܐ ܥܵܡܲܐ ܚܘܼܒܵܢܵܐܝܼܬܼ ܠܟܼܵܗܢܵܐ ܘܐܵܡܲܪ</l>
                <l n="223">ܥܲܡܵܟ ܗܵܢܵܐ ܘܥܲܡܵܗ ܕܪܘܼܚܵܟ ܗܵܝ̇ ܟܵܗܢܵܝܬܵܐ ܀</l>
                <l n="224">:ܪܘܼܚܵܐ ܩܵܪܹܐ ܠܵܐ ܗ̄ܘܼܵܐ ܠܢܲܦܫܵܐ ܗܵܝ̇ ܕܲܒܼܟܼܵܗܢܵܐ</l>
                <l n="225">ܐܸܠܵܐ ܠܪܘܼܚܵܐ ܕܩܲܒܸܿܠ ܟܵܗܢܵܐ ܒܲܣܝܵܡ ܐܝܼܕܼܵܐ ܀</l>
                <l n="226">:ܒܲܣܝܵܡ ܐܝܼܕܼܵܐ ܡܩܲܒܸܿܠ ܟܵܗܢܵܐ ܚܲܝܠܵܐ ܕܪܘܼܚܵܐ</l>
                <l n="227">ܕܒܼܵܗ̇ ܢܸܬܼܡܨܸܐ ܠܡܸܓܼܡܲܪ ܐ̄ܪ̈ܵܙܹܐ ܐܲܠܵܗܵܝܹ̈ܐ ܀</l>
                <l n="228">:ܠܗܵܝ̇ ܛܲܝܒܿܘܼܬܼܵܐ ܡܫܲܡܲܗ ܥܲܡܵܐ ܪܘܼܚܵܐ ܕܟܼܵܗܢܵܐ</l>
                <l n="229">ܘܲܡܦܝܼܣ ܕܢܸܩܢܹܐ ܫܠܵܡܵܐ ܥܲܡܵܗ̇ ܘܐܵܦ ܗܝ̤ ܥܲܡܹܗ ܀</l>
                <l n="230">:ܡܫܵܘܕܿܥܵܐ ܗܵܕܹܐ ܕܐܵܦ ܗܘ̤ ܟܵܗܢܵܐ ܣܡܝܼܩ ܥܲܠ ܨܠܘܿܬܼܵܐ</l>
                <l n="231">ܘܐܵܠ̇ܨܵܐ ܕܲܬܼܦܝܼܣ ܟܠܵܗ̇ ܥܹܕܿܬܵܐ ܡܸܛܠܵܬܹܗ ܀</l>
                <l n="232">:ܒܲܕܼܓܘܿܢ ܩܵܥܝܵܐ ܕܢܸܩܢܸܐ ܫܠܵܡܵܐ ܗܘ̤ ܥܲܡ ܪܘܼܚܹܗ</l>
                <l n="233">ܕܲܒܼܚܲܕܼ ܫܠܵܡܹܗ ܢܸܣܓܸܿܐ ܫܠܵܡܵܐ ܕܟܼܠܗܘܿܢ ܝܲܠܕܲܝ̈ܗ̇ ܀</l>
                <l n="234">:ܒܗܵܝ̇ ܕܲܒܼܫܘܼܦܪ̈ܵܘܗܝ ܡ̇ܘܬܲܪ ܣܲܓܿܝܼ ܠܟܼܠܵܗ̇ ܥܹܕܿܬܵܐ</l>
                <l n="235">ܘܲܒܼܣܲܢ̈ܝܵܢܹܗ ܡܣܲܓܸܿܦ ܪܲܒܲܬܼ ܠܟܼܠܹܗ ܓܵܘܵܐ ܀</l>
                <l n="236">:ܫܠܵܡܵܐ ܥܲܡܵܟ ܐܵܡܲ݁ܪ ܥܲܡܵܐ ܠܟܼܵܗܢܵܐ ܙܲܗܝܵܐ</l>
                <l n="237">ܫܠܵܡܵܐ ܬܸܩܢܹܐ ܒܚܲܕܼ ܕܘܼܒܵܪ̈ܲܝܟ ܥܲܡܵܗ̇ ܕܪܘܼܚܵܟ ܀</l>
                <l n="238">:ܫܠܵܡܵܟ ܕܒܼܵܟ ܡܸܬܼܓܲܡܪܝܼܢ ܐ̄ܪ̈ܙܲܝ ܥܹܕܿܬܵܐ</l>
                <l n="239">ܫܠܵܡܵܐ ܢܸܗܘܸܐ ܠܪܘܼܚܵܟ ܥܲܡܵܟ ܒܝܲܕܼ ܗܘܼܦܵܟܲܝ̈ܟ ܀</l>
                <l n="240">:ܫܠܵܡܵܐ ܥܲܡܵܟ ܕܪܲܒ ܫܘܼܟܵܢܵܐ ܕܐܸܫܬܲܟܲܢ ܠܵܟ</l>
                <l n="241">ܫܠܵܡܵܐ ܕܪܘܼܚܵܟ ܢܹܐܪܲܒܼ ܒܟܼܘܼܫܪܲܝܟ ܪ̈ܘܼܚܵܢܝܹܐ ܀</l>
                <l n="242">:ܗܵܝܕܲܝܹܢ ܦܵܩܹ̇ܕܼ ܟܵܪܘܿܙ ܥܹܕܿܬܵܐ ܠܟܼܠܹܗ ܥܲܡܵܐ</l>
                <l n="243">ܕܢܸܬܼܠܘܼܢ ܫܠܵܡܵܐ ܚܲܕܼ ܠܚܲܒܼܪܹܗ ܒܚܘܼܒܹܿܗ ܕܡܵܪܲܢ ܀</l>
                <l n="244">:ܒܩܲܕܼܡܵܐ ܟܵܗܢܹ̈ܐ ܝܵܗ̇ܒܿܝܼܢ ܫܠܵܡܵܐ ܒܓܼܵܘ ܒܹܝܬܼ ܩܘܼܕܸܫܵܐ</l>
                <l n="245">ܘܟܸܢ ܐܵܦ ܥܲܡܵܐ ܝܵܗ̇ܒܿܝܼܢ ܒܗܲܝܟܿܠܵܐ ܒܹܗ ܒܐܸܣܟܹܿܡܵܐ ܀</l>
                <l n="246">ܙܵܕܹܩ ܠܐܲܝܢܵܐ ܕܢܸܬܸܿܠ ܫܠܵܡܵܐ ܠܐܲܚܘܼܗܝ ܒܥܹܕܿܬܵܐ: </l>

                <pb ed="http://syriaca.org/bibl/1765" n="278"/>

                <l n="247">ܕܲܢܫܝܼܓܼ ܠܸܒܹܿܗ ܡܼܢ ܟܠ ܐܲܟܿܬܼܵܐ ܘܚܸܡܬܼܵܐ ܘܝܲܨܪܵܐ ܀</l>
                <l n="248">:ܗܵܢܵܘ̇ ܫܠܵܡܵܐ ܕܡܸܬܹܐܵܘܹܝܢ ܒܹܗ ܥܝܼܪܹ̈ܐ ܘܐ̄ܢܵܫܵܐ</l>
                <l n="249">ܒܝܵܘܡ̇ܐ ܕܐܵܬܹܿܐ ܚܲܬܼܢܵܐ ܫܒܼܝܼܚܵܐ ܠܲܡܕܼܵܢ ܟܠܵܐ ܀</l>
                <l n="250">:ܗܵܢܵܘ̇ ܫܠܵܡܵܐ ܕܠܲܝܬܿ ܒܹܗ ܢܸܟܼܠܵܐ ܘܠܵܐ ܣܸܢܐܬܼܵܐ</l>
                <l n="251">ܐܸܠܵܐ ܟܠܹܗ ܢܘܼܗܪܵܐ ܒܢܘܼܗܪܵܐ ܘܚܘܼܒܵܐ ܫܲܠܡܵܐ ܀</l>
                <l n="252">:ܛܘܼܒܼܵܘܗܝ ܠܐܲܝܢܵܐ ܕܝܵܗܹ̇ܒܼ ܫܠܵܡܵܐ ܒܚܘܼܒܵܐ ܠܐܲܚܘܼܗܝ</l>
                <l n="253">ܕܗܘ̤ܝܘܼ ܡܩܲܒܸܿܠ ܫܠܵܡܵܐ ܓܡܝܼܪܵܐ ܒܓܼܵܘ ܪܸܥܝܵܢܹܗ ܀</l>
                <l n="254">:ܫܠܵܡܵܐ ܐܝܼܬܼܵܘܗܝ ܫܡܹܗ ܕܲܡܫܝܼܚܵܐ ܡܫܲܝܸܢ ܟܠܵܐ</l>
                <l n="255">ܕܗܘ̤ܝܘܼ ܕܫܲܝܸܢ ܒܹܝܬܼ ܐܲܪ̈ܥܵܢܹܐ ܠܲܫܡܲܝܵܢܹ̈ܐ ܀</l>
                <l n="256">:ܛܘܼܒܼܵܘܗܝ ܠܐܲܝܢܵܐ ܕܫܲܝܸܢ ܠܸܒܹܿܗ ܒܥܸܕܼܵܢ ܐ̄ܪ̈ܵܙܹܐ</l>
                <l n="257">ܕܡܸܫܬܲܒܼܩܝܼܢ ܠܹܗ ܚܵܘܒܵܘ̈ܗܝ ܟܠܗܘܿܢ ܐܵܦ ܣܲܢ̈ܝܵܬܹܗ ܀</l>
                <l n="258">:ܗܵܪܟܵܐ ܙܵܕܹܩ ܠܡܸܥܗܲܕܼ ܡܸܠܬܼܵܐ ܡ̇ܪܵܢܵܝܬܵܐ</l>
                <l n="259">ܕܲܡܙܲܗܲܪ ܠܲܢ ܣܲܓܿܝܼܵܐܝܼܬܼ ܡܸܛܠ ܐܲܟܿܬܼܵܐ ܀</l>
                <l n="260">:ܐܸܢ ܠܲܡ ܬܸܬܿܕܿܟܲܪ ܕܐܲܚܝܼܕܼ ܐܲܚܘܼܟ ܐܲܟܬܼܵܐ ܒܠܸܒܹܿܗ</l>
                <l n="261">ܫܒܼܘܿܩ ܩܘܼܪܒܵܢܵܟ ܘܙܸܠ ܫܲܝܸܢܲܝܗܝ ܘܗܵܝܕܹܿܝܢ ܩܲܪܸܒܼ ܀</l>
                <l n="262">:ܙܸܠ ܫܲܝܸܢܲܝܗܝ ܠܐܲܚܘܼܟ ܠܘܼܩܕܼܵܡ ܡ̇ܪܲܢ ܐܸܡ݂ܲܪ</l>
                <l n="263">ܘܗܵܝܕܲܝܹܢ ܩܲܪܷܒܼ ܗܵܝ̇ ܕܸܒܼܚܬܼܵܐ ܕܲܡܩܲܪܸܒܼ ܐܲܢ̄ܬܿ ܀</l>
                <l n="264">:ܐܵܦܸܢ ܟܵܗܢܵܐ ܥܒܼܝܼܕܼ ܡܸܨܥܵܝܵܐ ܠܲܡܩܲܪܵܒܼܘܼ</l>
                <l n="265">ܐܸܠܵܐ ܒܫܵܠܡܘܼܬܼ ܟܠܹܗ ܥܲܡܵܐ ܢܸܗܘܸܐ ܡܩܲܪܸܒܼ ܀</l>
                <l n="266">:ܚܲܝܵܒܼ ܡܵܕܹܝܢ ܗܵܘ̇ ܕܲܡܩܲܪܸܒܼ ܗܵܢ ܩܘܼܪܒܵܢܵܐ</l>
                <l n="267">ܕܢܸܫܒܿܘܿܩ ܚܵܘ̈ܒܹܿܐ ܕܲܟܸ̈ܢܵܘܵܬܹܗ ܘܗܵܝܕܲܝܢ ܢܩܲܪܸܒܼ ܀</l>
                <l n="268">:ܐܸܢ ܕܹܝܢ ܪܲܚܝܼܩ ܗܵܘ̇ ܕܐܲܚܝܼܕܼ ܥܠܵܘܗܝ ܐܲܟܿܬܼܵܐ ܒܠܸܒܹܿܗ</l>
                <l n="269">ܢܸܫܒܿܘܿܩ ܚܵܘܒܵܘ̈ܗܝ ܩܕܼܵܡ ܐܲܠܵܗܵܐ ܒܝܲܕܼ ܪܸܥܝܵܢܹܗ ܀</l>
                <l n="270">:ܐܸܢ ܢܕܘܼܫ ܟܵܗܢܵܐ ܠܗܵܢ ܦܘܼܩܕܵܢܵܐ ܕܡ̇ܪܵܐ ܕܥܵܠܵܡܹ̈ܐ</l>
                <l n="271">ܢܸܕܲܥ ܗܵܢܵܐ ܕܠܲܝܬܿ ܠܹܗ ܨܠܘܿܬܹܿܐ ܘܠܵܐ ܩܘܼܪܒܵܢܵܐ ܀</l>
                <l n="272">:ܟܲܕܼ ܡܸܬܼܝܼܗܸܒܼ ܫܠܵܡܵܐ ܒܥܹܕܿܬܵܐ ܡܼܢ ܚܲܕܼ ܠܲܐ̄ܚܪܹܝܢ</l>
                <l n="273">ܩܵܪܹܝܢ ܣܸܦܪܵܐ ܕܲܬܼܪܹܝܢ ܫܡܵܗܹ̈ܐ ܕܚܲܝܹ̈ܐ ܘܡܝܼ̈ܬܹܐ ܀</l>
                <l n="274">:ܡܝܼ̈ܬܹܐ ܘܚܲܝܹ̈ܐ ܡܥܲܗܕܼܵܐ ܥܹܕܬܵܐ ܒܗܵܘ̇ ܥܸܕܼܢܵܐ</l>
                <l n="275">ܕܬܼܵܘܕܲܥ ܕܝܵܬܼܪܝܼܢ ܚܲܝܹ̈ܐ ܘܡܝܼ̈ܬܹܐ ܡܼܢ ܩܘܼܪܒܵܢܵܐ ܀</l>
                <l n="276">:ܘܡܲܩܸܦ ܥܲܡܵܐ ܕܲܚܠܵܦ ܟܠܗܘܿܢ ܩܵܬܼܘܿܠܝܼܩܹ̈ܐ</l>
                <l n="277">ܡܸܠܬܼܵܐ ܕܢܵܩ̇ܦܵܐ ܠܗܵܘ̇ ܕܐܲܟܼܪܸܙ ܣܸܦܪܵܐ ܕܐܸܬܼܩܪܝܼ ܀</l>
                <l n="278">:ܚܠܵܦ ܟܠ ܬܸܓܼܡܹ̈ܐ ܪܸܥ̣ܢܲܕܼܘ ܡܸܢܵܗ̇ ܕܥܹܕܲܬܼ ܩܘܼܕܼܫܵܐ</l>
                <l n="279">ܘܲܚܠܵܦ ܗܵܠܹܝܢ ܕܐܸܫܬܿܝܼܘ ܠܡܲܣܒܼܵܐ ܕܗܵܢ ܩܘܼܪܒܵܢܵܐ ܀ </l>

                <pb ed="http://syriaca.org/bibl/1765" n="279"/>

                <l n="280">:ܕܲܚܠܵܦ ܗܵܠܹܝܢ ܘܲܚܠܵܦ ܥܲܒܼܕܲܝ̈ܟ ܕܲܒܼܟܼܠ ܐܲܬܲܪ</l>
                <l n="281">ܩܲܒܸܿܠ ܡ̇ܪܝܵܐ ܗܵܢ ܩܘܼܪܒܵܢܵܐ ܕܩܲܪܸܒܼ ܥܲܒܼܕܵܟ ܀</l>
                <l n="282">:ܩܵܥܹ̇ܐ ܡܸܟܹܿܝܠ ܟܵܪܘܿܙ ܥܹܕܿܬܵܐ ܘܡܲܪܬܸܿܐ ܠܟܼܠܢܵܫ</l>
                <l n="283">ܕܢܵܘܕܹܿܐ ܠܡܵܪܝܵܐ ܘܢܸܒܼܥܹܐ ܡܸܢܹܗ ܒܕܿܟܼܝܘܼܬܼ ܠܸܒܵܐ ܀</l>
                <l n="284">:ܩܘܼܡܘ ܠܲܡ ܫܲܦܝܼܪ ܚܘܼܪܘ ܒܡܲܕܿܥܲܝ̈ܟܿܘܿܢ ܒܲܕܼܡܸܣܬܲܥܪ̈ܵܢ</l>
                <l n="285">ܪܲܒܿܘܼ ܐ̄ܪܵܙܵܐ ܕܲܡܫܲܡܫܝܼܬܿܘܿܢ ܐܘܿ ܡ̇ܝ̈ܘܿܬܹܐ ܀</l>
                <l n="286">:ܐ̄ܪ̈ܵܙܹܐ ܕܚܝܼܠܹ̈ܐ ܗܵܐ ܡܸܬܼܩܲܕܼܫܝܼܢ ܒܐܝܼ̈ܕܲܝ ܟܵܗܢܵܐ</l>
                <l n="287">ܒܕܼܚܠܵܐ ܘܩܸܢܛܵܐ ܢܸܗܘܸܐ ܟܠܢܵܫ ܥܲܕܼ ܡܸܬܼܓܲܡܪܝܼܢ ܀</l>
                <l n="288">:ܟܵܗܢܵܐ ܒܲܠܚܘܿܕܼ ܩ̣ܪܸܒܼ ܡܼܢ ܟܲܕܿܘܼ ܠܲܡܨܲܠܵܝܘܼ</l>
                <l n="289">ܨܲܠܵܘ ܥܲܡܹܗ ܕܢܸܣܓܸܿܐ ܫܠܵܡܟܼܘܿܢ ܒܡܸܨܥܵܝܘܼܬܹܗ ܀</l>
                <l n="290">:ܐܲܪܟܸܿܢܘ ܠܐܲܪܥܵܐ ܚܝܵܪܵܐ ܕܥܲܝܼܢܹ̈ܐ ܕܠܸܒܵܘܵܬܼ̈ܟܼܘܿܢ</l>
                <l n="291">ܘܲܡܬܼܘܿܚܘ ܠܪܵܘܡ̇ܐ ܚܝܵܪܑܵܐ ܟܲܣܝܵܐ ܕܪ̈ܥܝܵܢܲܝܟܿܘܿܢ ܀</l>
                <l n="292">:ܘܒܲܙܗܝܼܪܘܼܬܼܵܐ ܒܥܵܘ ܘܐܸܬܼܟܲܫܲܦܘ ܠܐܲܠܵܗ ܟܠܵܐ</l>
                <l n="293">ܒܗܵܢ ܥܸܕܵܢܵܐ ܕܲܡܠܸܐ ܪܬܹܝܬܼܵܐ ܘܕܸܚܠܵܐ ܪܲܒܵܐ ܀</l>
                <l n="294">:ܘܐ̄ܢܵܫ ܠܵܐ ܢܲܡܪܲܚ ܠܲܡܡܲܠܵܠܘܼ ܡܸܠܬܼܵܐ ܒܦܘܼܡܹܗ</l>
                <l n="295">ܕܥܲܠ ܦܘܼܩܕܵܢܵܐ ܦܵܣ݁ܥ ܥܵܒܲ݁ܪ ܗܵܘ̇ ܕܲܡܡܲܠܸܠ ܀</l>
                <l n="296">:ܘܡܼܢ ܕܲܡܨܲܠܸܐ ܒܠܸܒܵܐ ܢܨܲܠܸܐ ܘܠܵܐ ܒܣܸܦ̈ܘܵܬܼܵܐ</l>
                <l n="297">ܘܲܒܼܪܸܥܝܵܢܵܐ ܢܸܒܼܥܸܐ ܪ̈ܲܚܡܹܐ ܘܠܵܐ ܒܠܸܫܵܢܵܐ ܀</l>
                <l n="298">:ܘܲܒܫܲܠܝܘܼܬܼܵܐ ܘܲܒܼܕܼܚܠܬܼܵܐ ܗ̤ܘܲܝܬܿܘܿܢ ܩܵܝ̇ܡܝܼܢ</l>
                <l n="299">ܕܗܵܐ ܥܲܡܲܢ ܗ̄ܘ̣ ܫܠܵܡܵܐ ܗܵܘ̇ ܕܲܪܲܒܿ ܡܼܢ ܟܠ ܡܲܕܲܥ ܀</l>
                <l n="300">:ܒܗܵܢ ܥܸܕܵܢܵܐ ܓܵܠܹ̇ܐ ܟܵܗܢܵܐ ܠܐ̄ܪ̈ܵܙܹܐ ܣܓܼܝܼܕܹ̈ܐ</l>
                <l n="301">ܘܲܠܫܘܿܫܸܦܵܐ ܕܲܠܥܸܠ ܡܸܢܗܘܿܢ ܠܲܣܛܲܪ ܫܵܕܹܐ ܀</l>
                <l n="302">:ܠܵܐ ܗܼ̄ܘܵܐ ܩܝܵܡܬܵܐ ܡܪܲܙܙܵܐ ܗܵܕܹܐ ܡܵܐ ܕܡܸܬܼܢܲܣܒܵܐ</l>
                <l n="303">ܒܕܼܵܐܦܠܵܐ ܟܹܐܦܵܐ ܥܒܸܕܵܢ ܩܝܵܡܬܵܐ ܐܸܬܼܥܲܓܿܠܲܬ̤ ܗ̄ܘܼܵܬܼ ܀</l>
                <l n="304">:ܒܵܬܼܵܪ ܩܝܵܡܬܵܐ ܐܲܪܚܼܡ ܥܲܓܸܿܠ ܥܝܼܪܵܐ ܠܟܹܐܦܵܐ</l>
                <l n="305">ܘܠܫܘܿܫܸܦܵܐ ܡܪܝܼܡܝܼܢ ܟܵܗܢܹ̈ܐ ܡܼܢ ܩܕܼܵܡ ܐ̄ܪܵܙܹܗ ܀</l>
                <l n="306">:ܗܵܝܕܲܝܹܢ ܟܵܗܢܵܐ ܩܕܼܵܡ ܟܠܡܸܕܹܿܡ ܠܥܲܡܵܐ ܡܒܲܪܸܟ</l>
                <l n="307">ܒܗܵܘ̇ ܩܵܢܘܿܢܵܐ ܕܒܹܗ ܠܡܗܲܝܡܢܹ̈ܐ ܡܲܫܡܲܥ ܩܵܠܹܗ ܀</l>
                <l n="308">:ܛܲܝܒܿܘܼܬܹܗ ܠܲܡ ܕܝܼܫܘܼܥ ܡܵܪܲܢ ܘܚܘܼܒܹܿܗ ܕܐܲܒܼܵܐ</l>
                <l n="309">ܘܫܘܬܵܦܘܼܬܼܵܐ ܕܪܘܼܚܵܐ ܕܩܘܼܕܼܫܵܐ ܬܸܗܘܸܐ ܥܲܡܲܢ ܀</l>
                <l n="310">:ܗܵܝ̇ ܛܲܝܒܲܘܼܬܼܵܐ ܕܝܲܗܼ̄ܒܼܠܲܢ ܡ̇ܪܲܢ ܒܝܲܕܼ ܡܹܐܬܼܝܼܬܹܗ</l>
                <l n="311">ܗܝ̤ ܬܸܬܸܿܠ ܠܲܢ ܓܲܠܝܘܼܬܼ ܐܲܦܹ̈ܐ ܩܕܼܵܡ ܪܲܒܿܘܼܬܹܗ ܀ </l>

                <pb ed="http://syriaca.org/bibl/1765" n="280"/>

                <l n="312">:ܚܘܼܒܹܿܗ ܕܐܲܒܼܵܐ ܕܫܲܕܿܪ ܨܹܐܕܲܝܢ ܠܲܒܼܪܵܐ ܕܗܢܹܗ</l>
                <l n="313">ܗܘ̤ ܢܸܦܬܲܚ ܠܲܢ ܬܲܪܥܵܐ ܕܪ̈ܲܚܡܹܐ ܒܝܘܿܡ ܡܹܐܬܼܝܼܬܹܗ ܀</l>
                <l n="314">:ܫܵܘܬܵܦܘܼܬܼܵܐ ܕܪܘܼܚܵܐ ܕܩܘܼܕܼܫܵܐ ܕܠܵܗ̇ ܐܸܫܬܿܘܝܼܢܲܢ</l>
                <l n="315">ܗܝ̤ ܬܩܲܕܹܿܫ ܠܲܢ ܘܬܸܡܪܘܼܩ ܡܸܢܲܢ ܨܵܐܬܼܵܐ ܕܗܵܘܒܲܝ̈ܢ ܀</l>
                <l n="316">:ܗܵܝܕܲܝܹܢ ܡܥܲܬܸܿܕ ܒܲܙܗܝܼܪܘܼܬܼܵܐ ܠܥܲܡܵܐ ܘܐܸܡܲ݁ܪ</l>
                <l n="317">ܕܲܠܥܸܠ ܢܸܗܘܘܿܢ ܪܸ̈ܥܝܵܢܲܝܟܿܘܿܢ ܒܗܵܕܹܐ ܫܵܥܬܼܵܐ ܀</l>
                <l n="318">:ܐܲܝܟܵܐ ܕܝܵ̇ܬܸܒܼ ܡܲܠܟܵܐ ܡܫܝܼܚܵܐ ܡܼܢ ܝܲܡܝܼܢܵܐ</l>
                <l n="319">ܠܵܐ ܬܸܬܼܥܢܘܿܢ ܒܗܸܪܓܵܐ ܣܪܝܼܩܵܐ ܕܐܲܪ̈ܥܵܢܝܵܬܵܐ ܀</l>
                <l n="320">:ܚܘܼܪܘ ܒܗܵܘ̇ ܕܲܩܛܝܼܠ ܗܵܫܵܐ ܒܡܲܕܒܿܚܵܐ ܐ̄ܪܵܙܵܢܵܐܝܼܬܼ</l>
                <l n="321">ܕܝܵܬܹܿܒܼ ܒܪܵܘܡ̇ܐ ܘܒܼܵܥܹ̇ܐ ܪ̈ܲܚܡܹܐ ܥܲܠ ܚܲܛܝܹ̈ܐ ܀</l>
                <l n="322">:ܥܵܢܹ̇ܐ ܥܲܡܵܐ ܠܘܵܬܼܵܟ ܡ̇ܪܝܵܐ ܬܠܹܝܢ ܪܸ̈ܥܝܵܢܲܝܢ</l>
                <l n="323">ܐܲܠܵܗܵܐ ܐܲܒܼܵܐ ܘܐܝܼܣܚܵܩ ܘܝܲܥܩܘܿܒܼ ܡܲܠܟܵܐ ܡܫܲܒܿܚܵܐ ܀</l>
                <l n="324">:ܡܲܠܟܵܐ ܡܫܲܒܿܚܵܐ ܕܫܲܒܿܚܘܼܗܝ ܟܹܐܢܹ̈ܐ ܘܐܲܒܼܵܗܵܬܼܵܐ</l>
                <l n="325">ܘܐܸܫܬܿܒܲܚܘ ܒܹܗ ܘܒܹܗܘ ܡܫܲܒܿܚܝܼܢ ܕܠܵܐ ܫܘܼܠܵܡܵܐ ܀</l>
                <l n="326">:ܡ̇ܘܣܸܦ ܟܵܗܢܵܐ ܕܗܵܢ ܩܘܼܪܒܵܢܵܐ ܡܩܲܒܿܠܵܐ ܘܕܲܟܼܝܵܐ</l>
                <l n="327">ܗܵܐ ܡܸܬܼܩܲܪܲܒܼ ܠܡܵܪܝܵܐ ܡܵܪܵܐ ܕܪܵܘܡܵܐ ܘܥܘܼܡܩܵܐ ܀</l>
                <l n="328">:ܗܵܢܵܘ̇ ܡܵܪܵܐ ܕܫܲܩ݂ܲܠ ܘܫܵܩܹ̇ܠ ܚܛܝܼܬܹܗ ܕܥܵܠܡܵܐ</l>
                <l n="329">ܡܸܬܿܕܲܒܲܚ ܗܵܫܵܐ ܕܠܲܚܛܵܗܲܝ̈ܟܿܘܿܢ ܢܸܥܛܸܐ ܘܢܸܫܒܿܘܿܩ ܀</l>
                <l n="330">:ܗܵܐ ܡܸܬܼܩܲܪܲܒܼ ܚܠܵܦ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ</l>
                <l n="331">ܕܟܼܠܗܘܿܢ ܒܲܚܕܼܵܐ ܢܸܬܼܒܲܣܡܘܼܢ ܒܹܗ ܒܦܲܓܼܪܵܐ ܘܢܲܦܫܵܐ ܀</l>
                <l n="332">:ܗܵܐ ܡܸܬܼܩܲܪܲܒܼ ܚܠܵܦ ܚܲܛܝܹ̈ܐ ܘܲܚܠܵܦ ܟܹܐܢܹ̈ܐ</l>
                <l n="333">ܕܢܸܬܼܚܲܣܘܿܢ ܒܹܗ ܡܼܢ ܟܘܼ̈ܡܵܬܼܵܐ ܕܲܚܛܵܗܲܝ̈ܗܘܿܢ ܀</l>
                <l n="334">:ܗܵܐ ܡܸܬܼܩܲܪܲܒܼ ܚܠܵܦ ܥܲܢܝܼ̈ܕܹܐ ܘܲܚܠܵܦ ܚܲܝܹ̈ܐ</l>
                <l n="335">ܕܪ̈ܲܚܡܹܐ ܢܸܫܟܿܚܘܼܢ ܒܲܕܼܒܼܝܼܚܘܼܬܹܗ ܟܠܗܘܿܢ ܥܲܡܡܹ̈ܐ ܀</l>
                <l n="336">:ܗܵܐ ܡܸܬܼܩܲܪܲܒܼ ܠܐܲܠܵܗ ܟܠܵܐ ܐܲܝܟ ܪܲܗܒܼܘܿܢܵܐ</l>
                <l n="337">ܕܲܢܫܵܘܙܸܒܼ ܠܲܢ ܡܼܢ ܬܲܫܢܝܼܩܵܐ ܕܲܒܼܓܹܗܲܢܵܐ ܀</l>
                <l n="338">:ܥܵܢܹ̇ܐ ܥܲܡܵܐ ܝܵܐܹ̇ܐ ܘܙܵܕܸܩ ܘܫܵܘܹ̇ܐ ܘܲܦܐܹܐ</l>
                <l n="339">ܠܲܡܩܲܪܵܒܼܘܼ ܗܵܢ ܩܘܼܪܒܵܢܵܐ ܚܠܵܦ ܟܠ ܒܸܪ̈ܝܵܢ ܀</l>
                <l n="340">:ܫܵܠܹ̇ܐ ܡܸܟܹܿܝܠ ܡܠܹܗ ܓܘܼܫܡܵܐ ܥܹܕܿܬܵܢܵܝܵܐ</l>
                <l n="341">ܘܓܼܵܥܹ̇ܐ ܟܠܢܵܫ ܠܲܡܨܲܠܵܝܘܼ ܠܵܒܵܢܵܐܝܼܬܼ ܀</l>
                <l n="342">:ܟܵܗܢܹ̈ܐ ܫܵܠܹ̇ܝܢ ܘܲܡܫܲܡܵܢܹ̈ܐ ܒܫܸܬܼܩܵܐ ܩܵܝܡܝܼܢ</l>
                <l n="343">ܥܲܡܵܐ ܟܠܹܗ ܢܝܼܚ ܘܲܡܫܲܝܲܢ ܫܲܟܿܘܼܬܼ ܘܲܒܼܗܝܼܠ ܀</l>
                <l n="344">ܡܲܕܼܒܿܚܵܐ ܒܗܸܕܼܪܵܐ ܡܟܲܠܲܠ ܩܵܐܹ̇ܡ ܘܲܒܼܬܸܫܒܵܘܿܚܬܵܐ: </l>

                <pb ed="http://syriaca.org/bibl/1765" n="281"/>

                <l n="345">ܘܲܠܥܸܠ ܡܸܢܹܗ ܣܒܲܪܬܼܵܐ ܕܚܲܝܹ̈ܐ ܘܩܲܝܣܵܐ ܣܓܼܝܼܕܼܵܐ ܀</l>
                <l n="346">:ܐ̄ܪ̈ܵܙܹܐ ܣܕܼܝܼܪܝܼܢ ܦܹܝܪ̈ܡܹܐ ܡܲܥ̄ܛܪܝܼܢ ܫܪ̈ܵܓܹܐ ܡܲܢ̄ܗܪܝܼܢ</l>
                <l n="347">ܘܲܡܫܲܡܫܵܢܹ̈ܐ ܡܪܲܚܦܝܼܢ ܘܡܲܟܼܫܝܼܢ ܒܲܕܼܡܘܼܬܼ ܥܝܼܪܹ̈ܐ ܀</l>
                <l n="348">:ܫܸܠܝܵܐ ܕܥܲܡܝܼܩ ܫܲܝܢܵܐ ܕܲܒܼܗܝܼܠ ܫܪܸܐ ܒܗܵܘ̇ ܐܲܬܼܪܵܐ</l>
                <l n="349">ܙܝܼܘܵܐ ܘܫܘܼܒܼܚܵܐ ܗܸܕܪܵܐ ܘܥܘܼܫܢܵܐ ܡܠܸܐ ܘܲܡܫܲܦܲܥ ܀</l>
                <l n="350">:ܦܵܬܲܚ ܦܘܼܡܹܗ ܠܸܫܵܢ ܥܹܕܿܬܵܐ ܟܵܗܢܵܐ ܙܲܗܝܵܐ</l>
                <l n="351">ܘܥܲܡ ܐܲܠܵܗܵܐ ܒܐ̄ܪܵܙܵܐ ܡܡܲܠܸܠ ܐܲܝܟ ܒܲܝܬܵܝܵܐ ܀</l>
                <l n="352">:ܬܵܢܹ̇ܐ ܫܘܼܒܼܚܵܐ ܕܗܵܝ̇ ܐܝܼܬܼܘܼܬܼܵܐ ܕܠܵܐ ܡܸܬܿܕܲܪܟܵܐ</l>
                <l n="353">ܕܐܝܼܬܹܝܗ̇ ܥܸܠܬܼܵܐ ܕܡܸܬܼܝܲܕܼܥܵܢܹ̈ܐ ܘܡܸܬܼܪ̈ܲܓܼܫܢܹܐ ܀</l>
                <l n="354">:ܕܠܵܐ ܡܸܬܿܕܲܪܟܵܐ ܘܠܵܐ ܡܸܬܼܒܲܨܝܵܐ ܘܠܵܐ ܡܸܬܼܥܲܩܒܼܵܐ</l>
                <l n="355">ܘܠܵܐ ܡܸܬܼܝܲܕܼܥܵܐ ܡܼܢ ܦܲܓܼܪ̈ܵܢܹܐ ܘܠܵܐ ܡܼܢ ܥܝܼܪܹ̈ܐ ܀</l>
                <l n="356">:ܚܕܼܵܐ ܐܘܼܣܝܼܵܐ ܚܕܼܵܐ ܡ̇ܪܘܼܬܼܵܐ ܚܲܕܼ ܫܘܼܠܛܵܢܵܐ</l>
                <l n="357">ܚܲܕܼ ܨܸܒܼܝܵܢܵܐ ܕܠܵܐ ܡܸܫܬܲܚܠܲܦ ܡܼܢ ܡ̇ܐ ܕܐܝܼܬܼܵܘܗܝ ܀</l>
                <l n="358">:ܚܲܕܼ ܒܵܪܘ̇ܝܵܐ ܕܐܲܬܼܩܸܢ ܒܪܸܡܙܹܗ ܪܵܘܡ̇ܐ ܘܥܘܼܡܩܵܐ</l>
                <l n="359">ܘܠܲܫܡܹܗ ܡܫܲܒܿܚܝܼܢ ܥܝܼܪܹ̈ܐ ܒܪܵܘܡ̇ܐ ܘܐ̄ܢܵܫܵܐ ܒܥܘܼܡܩܵܐ ܀</l>
                <l n="360">:ܚܲܕܼ ܐܵܠܵܗܵܐ ܕܲܒܼܝܲܕܼ ܡܘܼܫܹܐ ܫܵܘܕܲܥ ܕܐܝܼܬܼܵܘܗܝ</l>
                <l n="361">ܘܒܼܝܼܫܘܿܥ ܡ̇ܪܲܢ ܓܼܠܵܐ ܘܚܵܘܝܼ ܠܲܢ ܬܠܝܼܬܼܵܝܘܼܬܹܗ ܀</l>
                <l n="362">:ܬܠܵܬܼܵܐ ܩܢܘܿܡܹ̈ܐ ܝܸܠܦܲܬ̤ ܥܹܕܼܬܵܐ ܡܼܢ ܦܵܪܘܿܩܲܢ</l>
                <l n="363">ܐܲܒܼܵܐ ܘܲܒܼܪܵܐ ܘܪܘܼܚܵܐ ܕܩܘܼܕܼܫܵܐ ܚܕܼܵܐ ܐܝܼܬܼܘܼܬܼܵܐ ܀</l>
                <l n="364">:ܬܠܵܬܼܵܐ ܒܢܘܿܡܹ̈ܐ ܕܠܲܝܬܿ ܒܗܘܿܢ ܕܩܲܕܼܝܼܡ ܘܲܐ̄ܚܪܵܝ ܠܚܲܒܼܪܹܗ</l>
                <l n="365">ܘܠܲܝܬܿ ܦܘܼܪܫܵܢܵܐ ܐܸܠܵܐ ܒܲܠܚܘܿܕܼ ܒܕܼܝܼ̈ܠܵܝܵܬܼܵܐ ܀</l>
                <l n="366">:ܐܲܒܼܵܗܘܼܬܼܵܐ ܘܝܼܠܝܼܕܼܘܼܬܼܵܐ ܘܢܵܦܘܿܩܘܼܬܼܵܐ</l>
                <l n="367">ܚܲܕܼ ܨܸܒܼܝܵܢܵܐ ܚܕܼܵܐ ܬܸܫܒܿܘܿܚܬܵܐ ܚܕܼܵܐ ܡ̇ܪܘܼܬܼܵܐ ܀</l>
                <l n="368">:ܐ̄ܪܵܙܵܐ ܕܟܼܠܹܗ ܓܢܝܼܙ ܘܲܡܣܲܬܲܪ ܘܲܟܼܣܸܐ ܡܼܢ ܟܠ</l>
                <l n="369">ܘܓܼܵܗ̇ܪܝܼܢ ܥܝܼܪܹ̈ܐ ܠܡܸܬܼܒܲܩܵܝܘܼ ܒܓܼܢܝܼܙܘܼܬܹܗ ܀</l>
                <l n="370">:ܡܲܩܸܦ ܟܵܗܢܵܐ ܕܟܼܠܗܘܿܢ ܥܝܼܪܹ̈ܐ ܒܕܼܚܠܵܐ ܩܵܝ̇ܡܝܼܢ</l>
                <l n="371">ܠܲܡܫܲܒܵܚܘܼ ܠܐܲܒܼܵܐ ܘܲܒܼܪܵܐ ܘܪܘܼܚܵܐ ܕܩܘܼܕܼܫܵܐ ܀</l>
                <l n="372">:ܡܲܠܲܐܟܹ̈ܐ ܬܘܼܒܼ ܣܸܓܼܕܲܬܼܵܐ ܡܩܲܪܒܼܝܼܢ ܠܗܵܝ̇ ܪܲܒܿܘܼܬܼܵܐ</l>
                <l n="373">ܘܪܲܒܲܝ ܚܲܝܠܹ̈ܐ ܫܘܼܒܼܚܵܐ ܡܲܣܩܝܼܢ ܐܲܡܝܼܢܵܐܝܼܬܼ ܀</l>
                <l n="374">:ܟܪ̈ܘܿܒܹܿܐ ܡܗܲܠܠܝܼܢ ܣܪ̈ܵܦܹܐ ܡܩܲܕܿܫܝܼܢ ܒܩܘܼܕܵܫܲܝ̈ܗܘܿܢ</l>
                <l n="375">ܘܫܲܠܝܼܛܵܢܹ̈ܐ ܘܡ̇ܪ̈ܵܘܵܬܼܵܐ ܒܗܘܼܠܵܠܲܝ̈ܗܘܿܢ ܀</l>
                <l n="376">:ܟܠܗܘܿܢ ܒܲܚܕܼܵܐ ܩܵܥܹ̇ܝܢ ܘܐܵܡ̇ܪܝܼܢ ܗܵܢܵܐ ܠܗܵܢܵܐ</l>
                <l n="377">ܘܥܵܢܹ̇ܐ ܥܲܡܵܐ ܩܲܕܼܝܼܫ ܡ̇ܪܝܵܐ ܕܲܫܪܸܐ ܒܢܘܼܗܪܵܐ ܀</l>
                <l n="378">:ܩܲܕܿܝܼܫ ܩܲܕܼܝܼܫ ܩܲܕܿܝܼܫ ܡ̇ܪܝܵܐ ܥܵܢܹ̇ܐ ܥܲܡܵܐ</l>
                <l n="379">ܕܲܡܠܹܝܢ ܫܡܲܝܵܐ ܘܐܲܪܥܵܐ ܟܠܵܗ̇ ܡܼܢ ܬܸܫ̈ܒܿܚܵܬܹܗ ܀</l>
                <l n="380">ܩܥܵܬܼܵܐ ܕܩܲܕܼܝܼܫ ܬܠܵܬܼ ܙܲܒܼ̈ܢܵܬܼܵܐ ܗܵܕܹܐ ܡܣܲܟܼܠܵܐ: </l>

                <pb ed="http://syriaca.org/bibl/1765" n="282"/>

                <l n="381">ܗܵܝ̇ ܕܹܝܢ ܕܡ̇ܪܝܵܐ ܕܚܲܕܼܘ ܟܝܵܢܵܐ ܕܐܝܼܬܼܝܵܐ ܡܫܵܘܕܿܥܵܐ ܀</l>
                <l n="382">:ܩܲܕܼܿܝܼܫ ܐܲܒܼܵܐ ܩܢܸܐ ܕܝܼܠܵܝܬܵܐ ܕܐܲܒܼܵܗܘܼܬܼܵܐ</l>
                <l n="383">ܕܐܝܼܬܼܵܘܗܝ ܥܸܠܬܼܵܐ ܐܵܦ ܝܵܠܘܿܕܵܐ ܘܠܵܐ ܝܼܠܝܼܕܼܵܐ ܀</l>
                <l n="384">:ܩܲܕܿܝܼܫ ܗ̄ܘ̣ ܒܪܵܐ ܩܢܸܐ ܕܝܼܠܵܝܬܵܐ ܕܝܼܠܝܼܕܼܘܼܬܼܵܐ</l>
                <l n="385">ܕܡܸܢܹܗ ܕܐܲܒܼܵܐ ܝܼܠܝܼܕܼ ܡܸܡܬܼܘܿܡ ܕܠܵܐ ܫܘܼܪܵܝܵܐ ܀</l>
                <l n="386">:ܩܲܕܝܼܫ ܪܘܼܚܵܐ ܩܢܸܐ ܕܝܼܠܵܝܬܵܐ ܕܢܵܦܘܿܩܘܼܬܼܵܐ</l>
                <l n="387">ܕܡܸܢܹܗ ܕܐܲܒܼܵܐ ܢܵܦܹ̇ܩ ܘܐܝܼܬܼܵܘܗܝ ܠܥܸܠ ܡܼܢ ܙܲܒܼܢܹ̈ܐ ܀</l>
                <l n="388">:ܒܗܵܠܹܝܢ ܩܵܥ̇ܝܵܐ ܟܠܵܗ̇ ܥܹܕܿܬܵܐ ܘܦܵܢ̇ܝܵܐ ܠܫܸܠܝܵܐ</l>
                <l n="389">ܘܡܲܩܸܦ ܟܵܗܢܵܐ ܠܡܸܬܼܥܢܵܝܘܼ ܥܲܡ ܐܲܠܵܗܵܐ ܀</l>
                <l n="390">:ܡ̇ܘܕܼܵܐ ܠܪ̈ܲܚܡܹܐ ܘܲܠܛܲܝܒܿܘܼܬܼܵܐ ܕܐܸܣܬܲܥܪܲܬ̤ ܒܲܢ</l>
                <l n="391">ܒܚܲܕܼ ܓܸܠܝܵܢܹܗ ܕܡܸܠܬܼܵܐ ܕܐܸܬܼܓܿܠܝܼ ܒܦܲܓܼܪܵܐ ܕܡܸܢܲܢ ܀</l>
                <l n="392">:ܦܲܓܼܪܵܐ ܕܡܸܢܲܢ ܢܸܣܲܒܼ ܒܵܪܘܿܝܵܐ ܣܓܼܝܼܕܼ ܐܝܼܩܵܪܹܗ</l>
                <l n="393">ܕܲܢܚܲܕܹܿܬܼ ܒܹܗ ܨܲܠܡܹܗ ܕܐܵܕܼܵܡ ܕܲܒܼܠܼܝܼ ܘܐܲܫܚܸܬܼ ܀</l>
                <l n="394">:ܗܲܝܟܿܠܵܐ ܡܠܝܼܠܵܐ ܒܼܢܵܐ ܪܘܼܚ ܩܼܕܕܼܫܵܐ ܒܥܘܼܒܵܗ̇ ܕܲܡܪܝܲܡ</l>
                <l n="395">ܒܝܲܕܼ ܨܸܒܼܝܵܢܵܐ ܬܠܝܼܬܼܵܝܘܼܬܼܵܐ ܟܠܵܗ̇ ܢܸܩܦܲܬ̤ ܀</l>
                <l n="396">:ܐܸܬܿܬܿܣܝܼܡ ܒܐܘܿܪܝܵܐ ܘܐܸܬܼܟܿܪܸܟ ܒܪ̈ܘܼܩܥܹܐ ܐܲܝܟ ܒܲܪܢܵܫܵܐ</l>
                <l n="397">ܘܫܲܒܿܚܘܼܗܝ ܥܝܼܪܹ̈ܐ ܒܗܘܼܠܵܠܲܝ̈ܗܘܿܢ ܐܲܝܟ ܐܲܠܵܗܵܐ ܀</l>
                <l n="398">:ܩܲܪܸܒܼ ܕܸܒܼܚܹ̈ܐ ܢܵܡܘܿܣܵܐܝܼܬܼ ܐܲܝܟ ܒܲܪܢܵܫܵܐ</l>
                <l n="399">ܘܩܲܒܸܿܠ ܣܸܓܼܕܿܬܼܵܐ ܡܼܢ ܦܵܪ̈ܣܵܝܹܐ ܐܲܝܟ ܐܲܠܵܗܵܐ ܀</l>
                <l n="400">:ܛܲܥܼܢܹܗ ܫܸܡܥܘܿܢ ܠܥܸܠ ܡܼܢ ܕܪ̈ܵܥܵܘܗܝ ܐܲܝܟ ܒܲܪܢܵܫܵܐ</l>
                <l n="401">ܘܫܲܡܗܹܗ ܚܢܵܢܵܐ ܕܚܵܐܹ̇ܢ ܟܠܵܐ ܐܲܝܟ ܐܲܠܵܗܵܐ ܀</l>
                <l n="402">:ܢܵܡܘܿܣܵܐ ܢܼܛܲܪ ܡܫܲܡܠܝܵܐܝܼܬܼ ܐܲܝܟ ܒܲܪܢܵܫܵܐ</l>
                <l n="403">ܘܝܲܗ̣̄ܒܼ ܢܵܡܘܿܣܵܐ ܚܲܕܼܬܼܵܐ ܕܝܼܠܹܗ ܐܲܝܟ ܐܲܠܵܗܵܐ ܀</l>
                <l n="404">:ܥ̣ܡܲܪ ܗܼ̄ܘܵܐ ܒܝܘܿܪܕܢܵܢ ܡܼܢ ܝܘܿܚܲܢܵܢ ܐܲܝܟ ܒܲܪܢܵܫܵܐ</l>
                <l n="405">ܘܐܸܬܼܦܬܲܚ ܫܡܲܝܵܐ ܠܐܝܼܩܵܪ ܥܡܵܕܹܗ ܐܲܝܟ ܐܲܠܵܗܵܐ ܀</l>
                <l n="406">:ܥܲܠ̣ ܠܡܸܫܬܿܘܼܬܼܵܐ ܕܩܵܛܢܹܐ ܡܕܝܼܢ̄ܬܵܐ ܐܲܝܟ ܒܲܪܢܵܫܵܐ</l>
                <l n="407">ܘܫܲܚܠܸܦ ܡܲܝܵ̈ܐ ܘܲܗܘ̤ܵܘ ܚܲܡܪܵܐ ܐܲܝܟ ܐܲܠܵܗܵܐ ܀</l>
                <l n="408">:ܨܵܡ ܗ̄ܘܼܵܐ ܒܚܘܼܪܒܵܐ ܐܲܪܒܿܥܝܼܢ ܝܵܘܡܝܼ̈ܢ ܐܲܝܟ ܒܲܪܢܵܫܵܐ</l>
                <l n="409">ܘܲܢܚܸܬܼܘ ܥܝܼܪܹ̈ܐ ܕܲܢܫܲܡܫܘܼܢܵܝܗܝ ܐܲܝܟ ܐܲܠܗܵܐ ܀</l>
                <l n="410">:ܕܡܸܟ ܒܲܣܦܝܼܢ̄ܬܵܐ ܥܲܡ ܬܲܠܡܝܼܕܼܵܘ̈ܗܝ ܐܲܝܟ ܒܲܪܢܵܫܵܐ</l>
                <l n="411">ܘܲܟܼܐܵܐ ܒܪܘܼܚܵܐ ܘܫܵܠܝܼ ܠܝܲܡܵܐ ܐܲܝܟ ܐܲܠܵܗܵܐ ܀</l>
                <l n="412">ܚ̣ܙܲܩ ܗ̄ܘ̣ܵܐ ܘܫܲܢܝܼ ܠܐܲܬܼܪܵܐ ܚܘܼܪܒܵܐ ܐܲܝܟ ܒܲܪܢܵܫܵܐ: </l>

                <pb ed="http://syriaca.org/bibl/1765" n="283"/>

                <l n="413">ܘܫܲܪܬܲܚ ܠܲܚܡܵܐ ܘܣܲܒܲܥ ܐܲܠܦܹ̈ܐ ܐܲܝܟ ܐܲܠܵܗܵܐ ܀</l>
                <l n="414">:ܐܸܟܸܿܠ̣ ܘܐܸܫܬܿܝܼ ܘܗܲܠܸܟ ܘܲܠܼܐܝܼ ܐܲܝܟ ܒܲܪܢܵܫܵܐ</l>
                <l n="415">ܘܲܪܕܲܦ ܫܹܐܕܹ̈ܐ ܒܡܸܠܲܬܼ ܦܘܼܡܹܗ ܐܲܝܟ ܐܲܠܵܗܵܐ ܀</l>
                <l n="416">:ܨܲܠܝܼ ܘܲܫܗ݂ܲܪ ܘܐܵܘܕܿܝܼ ܘܲܣܓܸܕܼ ܐܲܝܟ ܒܲܪܢܵܫܵܐ</l>
                <l n="417">ܘܲܫܒ݂ܲܩ ܚܵܘ̈ܒܹܿܐ ܘܚܲܣܝܼ ܚܛܵܗܹ̈ܐ ܐܲܝܟ ܐܲܠܵܗܵܐ ܀</l>
                <l n="418">:ܫܐܸ݂ܠ ܗ̄ܘܼܵܐ ܡܲܝܵ̈ܐ ܡܼܢ ܫܵܡܪܵܝܬܵܐ ܐܲܝܟ ܒܲܪܢܵܫܵܐ</l>
                <l n="419">ܘܲܓܼܠܵܐ ܘܒܲܕܸܿܩ ܠܲܣܬܼܝܼܪ̈ܵܬܼܵܗ̇ ܐܲܝܟ ܐܲܠܵܗܵܐ ܀</l>
                <l n="420">:ܐܸܣܬܿܡܸܟ ܒܒܲܝܬܹܿܗ ܕܲܦܪܝܼܫܵܝܵܐ ܐܲܝܟ ܒܲܪܢܵܫܵܐ</l>
                <l n="421">ܘܲܠܚܲܛܵܝܬܵܐ ܫܒ݂ܲܩ ܠܵܗ̇ ܚܛܗܹ̈ܝܗ̇ ܐܲܝܟ ܐܲܠܵܗܵܐ ܀</l>
                <l n="422">:ܣܠܸܩ̣ ܠܛܘܼܪ ܬܵܒܼܘܿܒܼ ܥܲܡ ܬܲܠܡܝܼܕܼܵܘ̈ܗܝ ܐܲܝܟ ܒܲܪܢܵܫܵܐ</l>
                <l n="423">ܘܲܠܥܹܢܲܝܗܘܿܢ ܓܠܵܐ ܬܸܫܒܿܘܿܚܬܹܿܗ ܐܲܝܟ ܐܲܠܵܗܵܐ ܀</l>
                <l n="424">:ܕܲܡܲܥ ܘܲܒܼܟܼܵܐ ܥܲܠ ܠܵܥܵܙܲܪ ܐܲܝܟ ܒܲܪܢܵܫܵܐ</l>
                <l n="425">ܘܲܩܪ̣ܵܝܗܝ ܘܲܢܦ݂ܲܩ ܒܚܲܝܠܹܗ ܪܲܒܵܐ ܐܲܝܟ ܐܲܠܵܗܵܐ ܀</l>
                <l n="426">:ܪܟܸܒܼ ܥܲܠ ܥܝܼܠܵܐ ܘܥܲܠܼ ܠܐܘܿܪܸܫܠܸܡ ܐܲܝܟ ܒܲܪܢܵܫܵܐ</l>
                <l n="427">ܘܩܲܠܣܘܼܗܝ ܫܲܒܼܪܹ̈ܐ ܒܐܘܿܫܲܥܢܲܝ̈ܗܘܿܢ ܐܲܝܟ ܐܲܠܵܗܵܐ ܀</l>
                <l n="428">:ܩ̣ܪܸܒܼ ܨܹܝܕܼ ܬܹܬܵܐ ܘܚܵܘܝܼ ܕܲܟܼܦܸܟ ܐܲܝܟ ܒܲܪܢܵܫܵܐ</l>
                <l n="429">ܘܐܵܘܒܿܫܵܗ̇ ܡ̣ܢ ܫܹܠܝ ܚܲܝܠܹܗ ܐܲܠܵܗܵܐ ܀</l>
                <l n="430">:ܐܲܫܝܼܛ ܪ̈ܓܼܠܹܐ ܕܲܬܼܪܸܥܣܲܪܬܹܿܗ ܐܲܝܟ ܒܲܪܢܵܫܵܐ</l>
                <l n="431">ܘܫܲܡܲܗ ܢܲܦܫܹܗ ܡ̇ܪܵܐ ܘܪܲܒܵܐ ܐܲܝܟ ܐܲܠܵܗܵܐ ܀</l>
                <l n="432">:ܐܸܟܸܿܠܼ ܦܸܨܚܵܐ ܢܵܡܘܿܣܵܝܵܐ ܐܲܝܟ ܒܲܪܢܵܫܵܐ</l>
                <l n="433">ܘܦܲܪܣܝܼ ܢܸܟܼܠܹܗ ܕܲܣܟܲܪܝܘܿܛܵܐ ܐܲܝܟ ܐܲܠܵܗܵܐ ܀</l>
                <l n="434">:ܨܲܠܝܼ ܘܲܕܼܥܸܬܼ ܒܥܸܕܵܢ ܚܲܫܹܗ ܐܲܝܟ ܒܲܪܢܵܫܵܐ</l>
                <l n="435">ܘܐܲܙܝܼܥ ܘܐܲܪܗܸܒܼ ܠܗܵܢ̇ܘܿܢ ܕܐܲܚܕܿܘܼܗܝ ܐܲܝܟ ܐܲܠܵܗܵܐ ܀</l>
                <l n="436">:ܠܲܒܼܟܼܘܼܗܝ ܕܲܚܫܹ̈ܐ ܘܐܸܣܲܪܘ ܐܝܼܕܼܵܘ̈ܗܝ ܐܲܝܟ ܒܲܪܢܵܫܵܐ</l>
                <l n="437">ܘܐܲܣܝܼ ܠܐܸܕܵܢܵܐ ܕܲܦܣ݂ܲܩ ܫܸܡܥܘܿܢ ܐܲܝܟ ܐܲܠܵܗܵܐ ܀</l>
                <l n="438">:ܩܵܡܼ ܒܹܝܬܼ ܕܝܼܢܵܐ ܘܣܲܝܒܲܪ ܒܸܙܚܵܐ ܐܲܝܟ ܒܲܪܢܵܫܵܐ</l>
                <l n="439">ܘܒܕܹܿܩ ܕܲܥܬܼܝܼܕܼ ܕܢܹܐܬܸܐ ܒܫܘܼܒܼܚܵܐ ܐܲܠܵܗܵܐ ܀</l>
                <l n="440">:ܛܥ̣ܢ ܠܲܨܠܝܼܒܹܗ ܠܥܸܠ ܡܼܢ ܟܲܬܼܦܹܐ ܐܲܝܟ ܒܲܪܢܵܫܵܐ</l>
                <l n="441">ܘܲܓܼܠ̣ܵܐ ܘܒܲܕܸܿܩ ܚܘܼܪܒܵܗ̇ ܕܨܸܗܝܘܿܢ ܐܲܝܟ ܐܲܠܵܗܵܐ ܀</l>
                <l n="442">:ܐܸܬܿܬܿܠܝܼ ܒܩܲܝܣܵܐ ܘܣܲܝܒܲܪ ܚܲܫܵܐ ܐܲܝܟ ܒܲܪܢܵܫܵܐ</l>
                <l n="443">ܘܐܲܙܝܼܥ ܠܐܲܪܥܵܐ ܘܐܲܚܫܸܟ ܠܫܸܡܫܵܐ ܐܲܝܟ ܐܲܠܵܗܵܐ ܀</l>
                <l n="444">:ܐܸܬܼܩܲܒܲܥܘ ܒܹܗ ܨܸܨܹ̈ܐ ܒܦܲܓܼܪܹܗ ܐܲܝܟ ܒܲܪܢܵܫܵܐ</l>
                <l n="445">ܘܲܦܼܬܲܚ ܩܲܒܼܪܹ̈ܐ ܘܐܲܚܝܼ ܠܡܝܼܬܹ̈ܐ ܐܲܝܟ ܐܲܠܵܗܵܐ ܀</l>
                <l n="446">:ܩܥܼܵܐ ܒܲܙܩܝܼܦܵܐ ܐܲܠܵܗܝ ܐܲܠܵܗܝ ܐܲܝܟ ܒܲܪܢܵܫܵܐ</l>
                <l n="447">ܘܲܠܓܲܝܵܣܵܐ ܡܼܠܲܟ ܦܲܪܕܲܝܣܵܐ ܐܲܝܟ ܐܲܠܵܗܵܐ ܀</l>
                <l n="448">:ܐܸܬܿܬܿܪܲܥ ܣܸܓܕܹܗ ܒܝܲܕܼ ܠܘܿܟܵܝܬܵܐ ܐܲܝܟ ܒܲܪܢܵܫܵܐ</l>
                <l n="449">ܘܲܨܪܵܐ ܪܸܡܙܹܗ ܠܐܲܦܲܝ̈ ܬܲܪܥܵܐ ܐܲܝܟ ܐܲܠܵܗܵܐ ܀</l>
                <l n="450">:ܚܲܢܛܘܼܗܝ ܠܦܲܓܼܪܹܗ ܘܐܸܬܼܩܒܲܪ ܒܐܲܪܥܵܐ ܐܲܝܟ ܒܲܪܢܵܫܵܐ</l>
                <l n="451">ܘܐܲܩܝܼܡ ܠܗܲܝܟܿܠܹܗ ܒܚܲܝܠܹܗ ܪܲܒܵܐ ܐܲܝܟ ܐܲܠܵܗܵܐ ܀ </l>

                <pb ed="http://syriaca.org/bibl/1765" n="284"/>

                <l n="452">:ܩܵܝܘܝܼ ܒܩܲܒܼܪܵܐ ܬܠܵܬܼܵܐ ܝܵܘܡܝܼ̈ܢ ܐܲܝܟ ܒܲܪܢܵܫܵܐ</l>
                <l n="453">ܘܫܲܒܿܚܘܼܗܝ ܥܝܼܪܹ̈ܐ ܒܗܘܼܠܵܠܲܝ̈ܗܘܿܢ ܐܲܝܟ ܐܲܠܵܗܵܐ ܀</l>
                <l n="454">:ܐܸܡܲ݁ܪ ܕܩܲܒܸܿܠ ܟܠ ܫܘܼܠܛܵܢܝܼ̈ܢ ܐܲܝܟ ܒܲܪܢܵܫܵܐ</l>
                <l n="455">ܘܲܡܠܲܟ ܕܥܲܡܲܢ ܐܝܼܬܼܵܘܗܝ ܠܥܵܠܲܡ ܐܲܝܟ ܐܲܠܵܗܵܐ ܀</l>
                <l n="456">:ܦܲܩ݂ܲܪ ܠܲܬܼܐܘܿܡ̇ܐ ܠܡܸܓܲܫ ܕܲܦܢܹܗ ܐܲܝܟ ܒܲܪܢܵܫܵܐ</l>
                <l n="457">ܘܝܲܗ̣̄ܒܼ ܠܗܘܿܢ ܪܘܼܚܵܐ ܪܲܗܒܼܘܢܵܐܝܼܬܼ ܐܲܝܟ ܐܲܠܵܗܵܐ ܀</l>
                <l n="458">:ܐܸܟܲܠܼ ܘܐܸܫܬܿܝܼ ܒܵܬܲܪ ܩܝܵܡܬܹܿܗ ܐܲܝܟ ܒܲܪܢܵܫܵܐ</l>
                <l n="459">ܘܲܣܠܸ݂ܩ ܠܪܵܘܡܵܐ ܘܫܲܕܲܪ ܪܘܼܚܵܐ ܐܲܝܟ ܐܲܠܵܗܵܐ ܀</l>
                <l n="460">:ܗܵܕܹܐ ܗ̄ܝܼ ܡܸܟܹܿܝܠ ܬܵܘܕܿܝܼܬܼ ܫܠܝܼܚܹ̈ܐ ܘܐܲܒܼܵܗܗ̈ܬܼܵܐ</l>
                <l n="461">ܘܟܼܠ ܕܠܵܐ ܫܵܠܹ̇ܡ ܠܗܲܝܡܵܢܘܼܬܼܗܘܿܢ ܠܲܝܬܿ ܠܹܗ ܣܲܒܼܪܵܐ ܀</l>
                <l n="462">:ܗܵܢܵܘ̇ ܫܪܵܪܵܐ ܕܐܲܟܼܪܸܙܘ ܘܐܲܠܸܦܘ ܐܲܒܼܵܗ̈ܬܼܵܐ</l>
                <l n="463">ܐܵܘܕܵܘ ܥܲܡܗܘܿܢ ܕܬܸܣܒܼܘܼܢ ܚܲܝܹ̈ܐ ܠܵܐ ܡ̇ܝܘܿܬܬܹ̈ܐ ܀</l>
                <l n="464">:ܚܼܙܲܩ ܡܼܢ ܠܘܵܬܲܢ ܡ̇ܪܲܢܝܼܫܘܿܥ ܠܐܲܬܼܪܵܐ ܕܕܲܠܥܸܠ</l>
                <l n="465">ܕܲܒܼܡܹܐܬܝܼܬܹܗ ܢܲܣܩܲܢ ܥܲܡܹܗ ܠܡܲܠܟܿܘܼܬܼ ܪܵܘܡ̇ܐ ܀</l>
                <l n="466">:ܘܡܸܛܠ ܕܐܸܙܲܠ ܠܐܲܬܼܪܵܐ ܕܪܲܚܝܼܩ ܡܼܢ ܝܼܕܲܥܬܲܢ</l>
                <l n="467">ܨܒܼܵܐ ܕܲܢܒܲܝܐܲܢ ܒܦܲܓܼܪܹܗ ܘܲܕܿܡܹܗ ܥܲܕܼ ܡܹܐܬܼܝܼܬܹܗ ܀</l>
                <l n="468">:ܘܒܲܕܼܠܵܐ ܡܲܨܝܵܐ ܕܦܲܓܼܪܹܗ ܘܲܕܼܡܹܗ ܢܸܬܸܿܠ ܠܥܹܕܿܬܹܿܗ</l>
                <l n="469">ܦܩ݂ܲܕܼ ܠܲܢ ܕܢܸܥܒܿܕܼܝܼܘܗܝ ܠܐ̄ܪܵܙܵܐ ܗܵܢܵܐ ܒܠܲܚܡܵܐ ܘܚܲܡܪܵܐ ܀</l>
                <l n="470">:ܛܘܼܒܼܵܐ ܠܥܲܡܵܐ ܕܲܟܼܪܼ̈ܣܛܝܵܢܹܐ ܡ̇ܢܵܐ ܐܝܼܬܼ ܠܹܗ</l>
                <l n="471">ܘܐܲܝܢܵܐ ܣܲܒܼܪܵܐ ܢܛܝܼܪ ܠܹܗ ܒܪܵܘܡ̇ܐ ܕܠܵܐ ܫܘܼܠܵܡܵܐ ܀</l>
                <l n="472">:ܟܲܕܼ ܓܹܝܪ ܡܲܛܝܼ ܙܲܒܼܢܵܐ ܕܚܲܫܹܗ ܕܡܲܚܸܐ ܟܠܵܐ</l>
                <l n="473">ܐܸܟܲܠܼ ܦܸܨܚܵܐ ܢܵܡܘܿܣܵܝܵܐ ܥܲܡ ܬܲܠܡܝܸ̈ܕܼܵܘܗܝ ܀</l>
                <l n="474">:ܢܣܲܒܼ ܗ̄ܘܼܵܐ ܠܲܚܡܵܐ ܘܒܲܪܸܟ ܘܲܩܨܵܐ ܘܝܲܗ̄ܒܼ ܠܬܲܠܡܝܼ̈ܕܼܵܘܗܝ</l>
                <l n="475">ܘܐܸܡ݂ܲܪ ܕܗܵܢܵܘ̇ ܦܲܓܼܪܝ ܒܲܫܪܵܪܵܐ ܕܠܵܐ ܦܘܼܠܵܓܼܵܐ ܀</l>
                <l n="476">:ܘܲܢܣ݂ܲܒܼ ܟܵܣܵܐ ܘܐܵܘܕܝܘ ܘܒܲܪܸܟ ܘܝܲܗ̣̄ܒܼ ܠܲܫܠܝܼܚܵܘ̈ܗܝ</l>
                <l n="477">ܘܐܸܡ݂ܲܪ ܕܗܵܢܵܘ̇ ܕܹܡܝ ܫܲܪܝܼܪܵܐ ܕܲܚܠܵܦܲܝܟܿܘܿܢ ܀</l>
                <l n="478">:ܘܦܲܩܸܕܼ ܠܗܘܿܢ ܕܢܸܣܒܼܘܼܢ ܢܸܫܬܿܘܿܢ ܡܸܢܹܗ ܟܠܗܘܿܢ</l>
                <l n="479">ܘܢܸܗܘܸܐ ܡܚܲܣܸܐ ܚܠܵܦ ܚܵܘܲܝ̈ܗܘܿܢ ܥܕܲܡ̇ܐ ܠܥܵܠܲܡ ܀</l>
                <l n="480">:ܕܐܵܘܕܿܝܼ ܘܒܲܪܸܟ ܟܬܼܝܼܒܼ ܒܲܣܒܲܪܬܼܵܐ ܡܲܠܝܲܬܼ ܚܲܝܹ̈ܐ</l>
                <l n="481">ܕܡ̇ܢܵܐ ܐܸܡ݂ܲܪ ܠܵܐ ܐܵܘܕܲܥܘ ܠܲܢ ܫܲܠܝܼܚܹ̈ܐ ܓܒܲܝܵ̈ܐ ܀</l>
                <l n="482">:ܪܲܒܿ ܡܲܠܦܵܢܹ̈ܐ ܘܡܲܦܲܫܩܵܢܹ̈ܐ ܬܹܐܵܕܲܘܵܪܘܿܣ</l>
                <l n="483">ܗܵܟܲܢ ܐܲܫܠܸܡ ܕܐܸܡ݂ܲܪ ܡ̇ܪܲܢ ܟܲܕܼ ܢܣ݂ܲܒܼ ܠܲܚܡܵܐ ܀</l>
                <l n="484">:ܠܟܼܠ ܬܸܫ̈ܒܿܚܵܬܼܵܐ ܘܟܼܠ ܬܵܘ̈ܕܿܝܵܬܼܵܐ ܘܟܼܠ ܩܘܼܠܵܣܹ̈ܐ</l>
                <l n="485">ܫܵܘܹܐ ܟܝܵܢܵܐ ܕܐܲܠܵܗܘܼܬܼܵܟ ܡ̇ܪܵܐ ܕܟܼܠܵܐ ܀ </l>

                <pb ed="http://syriaca.org/bibl/1765" n="285"/>

                <l n="486">:ܕܲܒܼܟܼܠ ܕܵܕܹ̈ܐ ܫܲܡܠܝܼܬܿ ܘܲܓܿܡܲܪܬܿ ܡܕܲܒܿܪܵܢܘܼܬܼܵܟ</l>
                <l n="487">ܐܲܝܟ ܕܲܠܚܲܝܹ̈ܐ ܘܲܠܦܘܼܪܩܵܢܵܐ ܕܲܒܼܢܲܝ̈ܢܵܫܵܐ ܀</l>
                <l n="488">:ܘܟܲܕܼ ܛܵܒܼ ܗܸܢܘܿܢ ܗܘ̤ܵܘ ܛܵܠܵܘܿܡܹ̈ܐ ܒܲܥܒܼܵܕܲܝ̈ܗܘܿܢ</l>
                <l n="489">ܐܲܢ̄ܬܿ ܒܝܲܕܼ ܪ̈ܲܚܡܲܝܟ ܠܵܐ ܡܲܗܡܸܐ ܗ̣̄ܘܲܝܬܿ ܡܼܢ ܥܘܼܕܼܪܵܢܗܘܿܢ ܀</l>
                <l n="490">:ܘܐܲܝܟ ܕܲܬܼܫܲܡܠܸܐ ܦܘܼܪܩܵܢ ܟܠܵܐ ܘܚܘܼܕܵܬܼ ܟܠܵܐ</l>
                <l n="491">ܢܣܲܒܼ݂ܬܵܢܝ ܡܢܹܗ ܕܲܟܼܝܵܢ ܐܵܕܼܵܡ ܘܠܵܟ ܐܲܩܸܦܬܵܢܝ ܀</l>
                <l n="492">:ܘܒܼܝܼ ܢܸܬܼܓܲܡܪܘܼܢ ܟܠ ܫܘܼܘܕܵܝܹ̈ܐ ܘܟܼܠ ܡܘܼܠܟܵܢܹ̈ܐ</l>
                <l n="493">ܘܒܝܼ ܢܸܵܫܬܲܠܡܘܼܢ ܐ̄ܪ̈ܵܙܹܐ ܘܛܘܿܦܣܹ̈ܐ ܕܲܠܘܵܬܼ ܟܹܐܢܹ̈ܐ ܀</l>
                <l n="494">:ܘܕܲܗܘܹ̇ܝܬܼ ܕܠܵܐ ܡܘܼܡ ܘܓܲܡܪܹܬܼ ܟܠܵܗ̇ ܙܲܕܲܝܼܩܘܼܬܼܵܐ</l>
                <l n="495">ܒܝܼ ܥܵܩܲ݁ܪ ܐܲܢ̄ܬܿ ܠܟܼܠܵܗ̇ ܚܛܝܼܬܼܵܐ ܡܼܢ ܐ̄ܢܵܫܘܼܬܼܵܐ ܀</l>
                <l n="496">:ܘܲܕܼܡ̇ܐܹ̇ܬܼ ܐ̄ܢܵܐ ܕܠܵܐ ܚܘܼܝܵܒܼܵܐ ܘܲܕܼܠܵܐ ܣܲܟܼܠܘܼ</l>
                <l n="497">ܡܲܓܼܙܲܪ ܐܲܢ̄ܬܿ ܒܝܼ ܢܚܵܡܬܵܐ ܕܦܲܓܼܪܵܐ ܠܟܼܠܹܗ ܟܝܵܢܵܐ ܀</l>
                <l n="498">:ܒܗܵܢܵܐ ܢܝܼܫܵܐ ܐܵܘܕܲܝܼ ܠܐܲܒܼܘܼܗܝ ܒܪܹܗ ܕܲܡܪܲܝܡܵܐ</l>
                <l n="499">ܘܗܵܠܹܝܢ ܡܸܠܹ̈ܐ ܐܸܡ݂ܲܪ ܟܲܕܼ ܝܲܗ̣̄ܒܼ ܦܲܓܼܪܹܗ ܘܲܕܼܡܹܗ ܀</l>
                <l n="500">:ܗܵܢܵ݁ܘ ܠܲܡ ܦܲܓܼܪܝ ܕܲܚܠܵܦ ܚܵܘ̈ܒܵܘܗܝ ܕܥܵܠܡܵܐ ܝܸܗ̄ܒܹܿܬܼ</l>
                <l n="501">ܘܗܵܢܵ݁ܘ ܬܘܼܒܼ ܕܸܡܝ ܕܲܚܠܵܦ ܚܛܵܗܹ̈ܐ ܨܒܹ̇ܝܬܼ ܕܢܸܬܼܐܫܸܕܼ ܀</l>
                <l n="502">:ܟܠܡܲܢ ܕܐܵܟܼܠ ܒܚܘܼܒܵܐ ܡܼܢ ܦܲܓܼܪܝ ܘܫܵܬܹ̇ܐ ܡܼܢ ܕܸܡܝ</l>
                <l n="503">ܚܲܝܹ̇ܐ ܠܥܵܠܲܡ ܘܲܡܩܵܘܸܐ ܒܝܼ ܘܐܸܢܵܐ ܠܲܡ ܒܹܗ ܀</l>
                <l n="504">:ܗܵܟܲܢ ܗ̣ܘܲܝܬܿܘܿܢ ܥܵܒܼ̇ܕܿܝܼܢ ܠܕܼܘܼܟܼܪܵܢܝ ܒܓܼܵܘ ܥܹܕܼܵܬܼ̈ܟܼܘܿܢ</l>
                <l n="505">ܘܲܠܦܲܓܼܪܝ ܘܲܠܕܼܡܝ ܗ̤ܘܲܝܬܿܘܿܢ ܢܵܣ̇ܒܿܝܼܢ ܒܗܲܝܡܵܢܘܼܬܼܵܐ ܀</l>
                <l n="506">:ܠܲܚܡܵܐ ܘܚܲܡܪܵܐ ܗ̤ܘܲܝܬܿܘܿܢ ܡܩܲܪܒܼܝܼܢ ܐܲܝܟ ܕܐܲܠܸܦܬܿܟܼܘܿܢ:</l>
                <l n="507">ܘܐܸܢܵܐ ܐܸܓܼܡܘܿܪ ܘܐܸܥܒܸܿܕܼ ܐܸܢܘܿܢ ܦܲܓܼܪܵܐ ܘܲܕܼܡ̇ܐ ܀</l>
                <l n="508">:ܦܲܓܼܪܵܐ ܘܲܕܸܡ̇ܐ ܥܵܒܹ̇ܕܼ ܐ̄ܢܵܐ ܠܗܘܿܢ ܠܠܲܚܡܵܐ ܘܚܲܡܪܵܐ</l>
                <l n="509">ܒܝܲܕܼ ܪܘܼܚܵܦܵܐ ܘܣܵܥܘܼܪܘܼܬܼܵܐ ܕܪܘܼܚܵܐ ܕܩܘܼܕܼܫܵܐ ܀</l>
                <l n="510">:ܗܵܟܲܢ ܐܸܡ݂ܲܪ ܡܲܚܸܐ ܥܵܠܡܹ̈ܐ ܠܘܵܬܼ ܬܲܠܡܝܼܕܼܵܘ̈ܗܝ</l>
                <l n="511">ܘܦܲܓܼܪܹܗ ܘܲܕܼܡܹܗ ܫܲܡܲܗ ܐܸܢܘܿܢ ܠܠܲܚܡܵܐ ܘܚܲܡܪܵܐ ܀</l>
                <l n="512">:ܠܵܐ ܗ̄ܘܵܐ ܛܘܼܦܣܵܐ ܐܵܦܠܵܐ ܕܡܘܼܬܼܵܐ ܟܲܢܝܼ ܐܸܢܘܿܢ</l>
                <l n="513">ܐܸܠܵܐ ܦܲܓܼܪܵܐ ܒܚܲܬܼܝܼܬܼܘܼܬܼܵܐ ܘܲܕܼܡ̇ܐ ܒܩܘܼܫܬܼܵܐ ܀</l>
                <l n="514">:ܘܐܵܦܸܢ ܪܲܚܝܼܩ ܟܝܵܢܗܘܿܢ ܡܸܢܹܗ ܕܠܵܐ ܡܘܼܫ̈ܚܵܬܼܵܐ</l>
                <l n="515">ܐܸܠܵܐ ܒܚܲܝܠܵܐ ܘܒܲܓܕܼܵܝܘܼܬܼܵܐ ܚܕܼ ܗ̄ܘ̣ ܦܲܓܼܪܵܐ ܀</l>
                <l n="516">:ܥܝܼܪܹ̈ܐ ܘܐ̄ܢܵܫܵܐ ܢܵܘܕܿܘܿܢ ܠܵܟ ܡܵܪܝ ܒܐܲܡܝܼܢܘܼܬܼܵܐ</l>
                <l n="517">ܡܫܝܼܚܵܐ ܣܲܒܼܪܲܢ ܕܐܲܫܠܸܡܬܿ ܢܲܦܫܵܟ ܡܸܛܠܵܬܲܢ ܀ </l>

                <pb ed="http://syriaca.org/bibl/1765" n="286"/>

                <l n="518">:ܚܲܕܼ ܗ̄ܘ̣ ܒܚܲܝܠܵܐ ܦܲܓܼܪܵܢ ܕܩܵܨܹ̇ܝܢ ܟܵܗܢܹ̈ܐ ܒܥܹܕܿܬܵܐ</l>
                <l n="519">ܥܲܡ ܗܵܘ̇ ܦܲܓܼܪܵܐ ܕܝܵܬܹܿܒܼ ܒܫܘܼܒܼܚܵܐ ܡܼܢ ܝܲܡܝܼܢܵܐ ܀</l>
                <l n="520">:ܘܐܲܝܟ ܕܲܡܚܲܝܲܕܼ ܐܲܠܵܗ ܠܪܹܫܝܼܬܼ ܓܸܢܣܲܢ</l>
                <l n="521">ܡܚܲܕܼ ܡܫܝܼܚܵܐ ܠܠܲܚܡܵܐ ܘܚܲܡܪܵܐ ܕܐܝܼܬܼ ܥܲܠ ܡܲܕܼܒܿܚܵܐ ܀</l>
                <l n="522">:ܡ̇ܕܹܝܢ ܠܲܚܡܵܐ ܦܲܓܼܪܵܐ ܗ̄ܘ̣ ܕܡ̇ܪܲܢ ܚܲܬܿܝܼܬܼܵܐܝܼܬܼ</l>
                <l n="523">ܘܚܲܡܪܵܐ ܕܡܹܗ ܗ̄ܘ̣ ܡ̇ܪܵܐܢܵܐܝܼܬܼ ܘܫܲܪܝܼܪܵܐܝܼܬܼ ܀</l>
                <l n="524">:ܗܵܟܲܢ ܩܲܦܸܕܼ ܠܲܒܼܢܲܝ̈ ܐ̄ܪܵܙܹܗ ܕܢܹܐܟܼܠܘܼܢ ܦܲܓܼܪܹܗ</l>
                <l n="525">ܘܗܵܟܲܢ ܙܲܗܲܪ ܠܲܒܼܢܝܼ̈ ܒܲܝܬܹܿܗ ܕܢܸܫܬܿܘܿܢ ܠܲܕܼܡܹܗ ܀</l>
                <l n="526">:ܛܘܼܒܼܵܘܗܝ ܠܐܲܝܢܵܐ ܕܲܡܗܲܝܡܸܢ ܒܹܗ ܘܡܲܫܲܪ ܡܸܠܬܹܗ</l>
                <l n="527">ܕܐܸܢ ܡܝܼܬܼ ܚܲܝܹ̇ܐ ܘܐܸܢ ܚܲܝ ܠܵܐ ܢܡܘܼܬܼ ܒܣܲܟܼ̈ܠܘܵܬܹܗ ܀</l>
                <l n="528">:ܩܲܒܿܠܘܼܗܝ ܫܠܝܼܚܹ̈ܐ ܠܦܘܼܩܕܵܢ ܡ̇ܪܗܘܿܢ ܒܲܙܗܝܼܪܘܼܬܼܵܐ</l>
                <l n="529">ܘܗܸܢܘ̣ܿܢ ܝܲܒܿܠܘܼܗܝ ܒܲܚܦܝܼܛܘܼܬܼܵܐ ܠܲܕܼܒܼܵܬܲܪܗܘܿܢ ܀</l>
                <l n="530">:ܥܕܲܡ̇ܐ ܠܗܵܫܵܐ ܢܛܝܼܪ ܗ̄ܘ̣ ܒܥܹܕܿܬܵܐ ܐܵܦ ܡܸܬܼܢܛܲܪ</l>
                <l n="531">ܥܥܕܲܡ̇ܐ ܕܲܡܢܝܼܚ ܠܐ̄ܪܵܙܹܗ ܒܕܸܢܚܹܗ ܘܲܒܼܓܸܠܝܵܢܹܗ ܀</l>
                <l n="532">:ܒܗܵܢܵܐ ܢܝܼܫܵܐ ܡ̇ܘܕܹܿܐ ܟܵܗܢܵܐ ܩܕܼܵܡ ܐܲܠܵܗܵܐ</l>
                <l n="533">ܘܲܡܪܝܼܡ ܩܵܠܹܗ ܒܫܘܼܠܵܡ ܨܠܘܿܬܹܗ ܕܲܢܫܲܡܲܥ ܠܥܲܡܵܐ ܀</l>
                <l n="534">:ܩܵܠܹܗ ܡܲܫܡܲܥ ܘܒܼܐܝܼܕܹܗ ܪܵܫܹ̇ܡ ܠܐ̄ܪ̈ܵܙܹܐ ܕܣܝܼܡܝܼܢ</l>
                <l n="535">ܘܥܲܡܵܐ ܒܐܵܡܹܝܢ ܢܵܩܹ̇ܦ ܫܵܠܹ̇ܡ ܠܲܨܠܘܿܬܼ ܟܵܗܢܵܐ ܀</l>
                <l n="536">:ܗܵܝܕܹܿܝܢ ܦܵܩܹ̇ܕܼ ܟܵܪܘܿܙ ܥܹܕܿܬܵܐ ܠܥܲܡܵܐ ܘܐܵܡܲ݁ܪ</l>
                <l n="537">ܕܲܒܼܡܲܕܿܥܲܝ̈ܟܿܘܿܢ ܗ̤ܘܲܝܬܿܘܿܢ ܡܨܲܠܹܝܢ ܫܠܵܡܵܐ ܥܲܡܲܢ ܀</l>
                <l n="538">:ܒܡܲܕܿܥܵܐ ܨܲܒܵܘ ܒܗܵܢ ܥܸܕܼܢܵܐ ܘܲܒܼܪܸܥܝܵܢܵܐ</l>
                <l n="539">ܕܗܵܐ ܡܸܫܬܲܡܠܸܐ ܫܠܵܡܵܐ ܪܲܒܵܐ ܒܫܘܼܡܠܵܝ ܐ̄ܪ̈ܵܙܹܐ ܀</l>
                <l n="540">:ܡܫܲܪܸܐ ܟܵܗܢܵܐ ܠܡܸܒܼܥܵܐ ܒܚܲܫܵܐ ܩܕܼܵܡ ܐܲܠܵܗܵܐ</l>
                <l n="541">ܕܢܸܨܛܒܸܐ ܒܚܘܼܒܹܿܗ ܒܕܸܒܚܵܐ ܚܲܝܵܐ ܕܡܸܬܼܩܲܪܲܒܼ ܠܹܗ ܀</l>
                <l n="542">:ܣܵܕܿ݁ܪ ܛܲܟܼܣܹ̈ܐ ܥܹܕܿܬܵܢܵܝܹ̈ܐ ܚܲܕܼ ܒܵܬܲܪ ܚܲܕܼ</l>
                <l n="543">ܕܲܚܠܵܦܲܝܗܘܿܢ ܡܩܲܪܒܼܵܐ ܥܹܕܿܬܵܐ ܐ̄ܪ̈ܵܙܹܐ ܣܓܼܝܼ̈ܕܹܐ ܀</l>
                <l n="544">:ܥܵܗܹ̇ܕܼ ܒܩܲܕܼܡ̇ܐ ܠܥܹܕܿܬܵܐ ܫܒܼܝܼܚܬܵܐ ܕܲܒܼܟܼܠ ܐܲܬܲܪ</l>
                <l n="545">ܘܫܵܐܹ̇ܠ ܕܢܗܘܘܿܢ ܒܚܲܕܼ ܪܸܥܝܵܢܵܐ ܘܗܲܝܡܵܢܘܼܬܼܵܐ ܀</l>
                <l n="546">:ܥܵܗܹ̇ܕ ܠܟܼܵܗܢܹ̈ܐ ܘܦܸܪ̈ܝܵܕܼܘܿܛܹܐ ܘܲܡܫܲܡܫܵܢܹ̈ܐ</l>
                <l n="547">ܘܲܡܦܝܼܣ ܕܢܸܗܘܘܿܢ ܒܩܲܕܼܝܼܫܘܼܬܼܵܐ ܘܲܒܼܕܲܟܿܝܘܼܬܼܵܐ ܀</l>
                <l n="548">:ܥܵܗܹ̇ܕܼ ܠܣܵܗ̈ܕܹܿܐ ܘܲܠܡܵܘܕܿܝܵܢܹ̈ܐ ܘܲܠܡܲܠܦܵܢܹ̈ܐ</l>
                <l n="549">ܕܢܸܗܘܸܐ ܫܸܡܗܘܿܢ ܡܸܬܿܕܿܟܲܪ ܒܥܹܕܿܬܵܐ ܒܥܸܕܼܵܢ ܐ̄ܪ̈ܵܙܹܐ ܀</l>
                <l n="550">:ܥܵܗܹ̇ܕܼ ܠܡܲܠ̈ܟܹܿܐ ܘܲܠܕܿܝܵܢܹ̈ܐ ܕܲܒܼܟܼܠ ܐܲܬܼܪ</l>
                <l n="551">ܕܗܘܘܿܢ ܕܵܝ̇ܢܝܼܢ ܒܼܲܬܼܪܝܼܨܘܼܬܼܵܐ ܒܟܼܠܹܗ ܥܵܠܡܵܐ ܀</l>
                <l n="552">:ܥܵܗܹ̇ܕܼ ܒܡܸܠܬܹܗ ܠܟܼܠ ܐܲܒܼܝܼ̈ܠܹܐ ܘܲܠܥܵܢܘܵܝܹ̈ܐ</l>
                <l n="553">ܕܬܸܗܘܸܐ ܨܠܘܿܬܼܗܘܿܢ ܡܩܲܒܿܠܵܐ ܟܠܝܘܿܡ ܩܕܼܵܡ ܐܲܠܵܗܵܐ ܀ </l>

                <pb ed="http://syriaca.org/bibl/1765" n="287"/>

                <l n="554">:ܥܵܗܹ̇ܕܼ ܠܟܹܐܢܹ̈ܐ ܘܲܠܙܲܕܿܝܼܩܹ̈ܐ ܕܲܒܼܟܼܠ ܐܲܬܲܪ</l>
                <l n="555">ܘܫܵܐܹ̇ܠ ܕܢܸܛܪܘܼܢ ܩܝܵܡܵܐ ܕܐܲܩܝܼܡܘ ܒܲܓܼܡܝܼܪܘܼܬܼܵܐ ܀</l>
                <l n="556">:ܥܵܗܹ̇ܕܼ ܠܲܒܼܢܹܝ̈ܗ̇ ܕܥܹܕܲܬܼ ܩܘܼܕܫܵܐ ܒܟܼܠ ܬܸܓܼܡܲܝ̈ܗܘܿܢ</l>
                <l n="557">ܘܫܵܐܹ̇ܠ ܕܢܸܛܪܘܼܢ ܗܲܝܡܵܢܘܼܬܿܗܘܿܢ ܒܲܙܗܝܼܪܘܼܬܼܵܐ ܀</l>
                <l n="558">:ܥܵܗܹ̇ܿܕܼ ܡܸܟܸܿܝܠ ܐܵܦ ܠܥܲܢܝܼ̈ܕܹܐ ܕܲܒܼܟܼܠ ܐܲܬܲܪ</l>
                <l n="559">ܕܲܥܢܲܕܘ ܘܫܲܢܝܼܘ ܒܗܲܝܡܵܢܘܼܬܼܵܐ ܕܠܵܐ ܦܠܝܼܓܼܘܼܬܼܵܐ ܀</l>
                <l n="560">:ܥܵܗܹ̇ܕܼ ܗܘ̤ ܠܹܗ ܕܐܸܫܬܘܝܼ ܠܗܵܕܹܐ ܡܸܨܥܵܝܘܼܬܼܵܐ</l>
                <l n="561">ܘܫܵܐܹ̇ܠ ܪ̈ܲܚܡܹܐ ܥܲܠ ܟܠ ܒܸܪ̈ܝܵܢ ܒܲܟܼܢܝܼܫܘܼܬܼܵܐ ܀</l>
                <l n="562">:ܥܵܗܹܕܿ ܠܐܲܝܠܹܝܢ ܕܡܲܫܦܥܝܼܢ ܙܸܕܼܩܬܵܐ ܥܲܠ ܡܸܣܟܹܿܢܹ̈ܐ</l>
                <l n="563">ܘܫܵܐܹ̇ܠ ܕܢܸܣܒܼܘܼܢ ܐܲܓܼܪܵܐ ܥܦܝܼܦܵܐ ܚܠܵܦ ܙܵܕܼܩܵܬܼ̈ܗܘܿܢ ܀</l>
                <l n="564">:ܥܵܗܹ̇ܕܼ ܠܢܵܦܠܹ̈ܐ ܘܲܠܚܲܛܵܝܹ̈ܐ ܘܲܠܡܲܣܟܿܠܵܢܹ̈ܐ</l>
                <l n="565">ܘܫܵܐܹ̇ܠ ܕܢܸܬܼܦܢܘܿܢ ܠܲܬܼܝܵܒܼܘܼܬܼܵܐ ܘܚܝܼܣܵܝ ܚܵܘ̈ܒܹܿܐ ܀</l>
                <l n="566">:ܥܵܗܹ̇ܕܼ ܠܐܲܝܠܹܝܢ ܕܡܸܛܠܵܬܼܗܘܿܢ ܡܩܲܪܸܒܼ ܕܸܒܼܚܹ̈ܐ</l>
                <l n="567">ܕܢܸܫܟܿܚܘܼܢ ܚܢܵܢܵܐ ܘܫܼܒܼܩܵܢ ܚܵܘ̈ܒܹܿܐ ܕܣܲܟܼ̈ܠܘܵܬܼܗܘܿܢ ܀</l>
                <l n="568">:ܥܵܗܹ̇ܕܼ ܠܚܲܢܦܹ̈ܐ ܘܲܠܟܼܵܦܘܿܪܹ̈ܐ ܘܲܠܛܵܥܲܝ̈ܵܐ</l>
                <l n="569">ܘܲܡܦܝܼܣ ܕܢܸܕܿܥܘܼܢ ܠܗܲܝܡܵܢܘܼܬܼܵܐ ܕܥܹܕܲܬܼ ܩܘܼܫܵܐ ܀</l>
                <l n="570">:ܥܵܗܹ̇ܕܼ ܠܥܵܠܡܵܐ ܟܠܹܗ ܒܲܚܕܼܵܐ ܘܲܠܥܵܡܘܿܪ̈ܵܘܗܝ</l>
                <l n="571">ܕܢܸܒܼܛܠܘܼܢ ܡܸܢܹܗ ܩܪ̈ܵܒܹܐ ܘܫܹܐܕܹ̈ܐ ܐܵܦ ܬܲܟܼܬܿܘܼܫܹ̈ܐ ܀</l>
                <l n="572">:ܥܵܗܹ̇ܕܼ ܠܐܵܐܲܪ ܐܵܦ ܠܡܵܘ̈ܥܝܵܬܵܐ ܕܟܼܠܵܗ̇ ܫܲܢ̄ܬܵܐ</l>
                <l n="573">ܘܫܵܐܹ̇ܠ ܕܢܸܗܘܸܐ ܟܲܗܝܼܢ ܘܲܒܼܪܝܼܟ ܟܠܝܼܠܵܐ ܕܫܲܢ̄ܬܵܐ ܀</l>
                <l n="574">:ܥܵܗܹ̇ܕܼ ܠܐܲܬܼܪܹܗ ܘܠܲܐܬܼܪ̈ܵܘܬܼܵܐ ܟܠܗܘܿܢ ܒܲܚܕܼܵܐ</l>
                <l n="575">ܘܫܵܐܹ̇ܠ ܕܢܸܗܘ̤ܐ ܫܠܵܡܵܐ ܘܫܲܝܢܵܐ ܒܓܼܵܘ ܥܘܼܡܪ̈ܲܝܘܿܢ ܀</l>
                <l n="576">:ܥܵܗܹ̇ܕܼ ܠܐܲܝܠܹܝܢ ܕܪܵܕܹܝܢ ܒܝܲܡܡܹ̈ܐ ܘܲܒܼܓܼܵܙܪ̈ܬܼܵܐ</l>
                <l n="577">ܘܫܵܐܹ̇ܠ ܕܢܸܗܘܘܿܢ ܡܫܵܘܙܒܹ̈ܐ ܟܠܗܘܿܢ ܡܼܢ ܟܝܼܡܘܿܢܹ̈ܐ ܀</l>
                <l n="578">:ܥܵܗܹ̇ܕܼ ܠܐܲܝܠܹܝܢ ܕܲܒܼܥܵܩ̈ܬܼܵܐ ܪܡܹܝܢ ܘܒܲܪ̈ܕܼܘܼܦܝܹܐ</l>
                <l n="579">ܘܫܵܐܹ̇ܠ ܕܢܸܗܘܸܐ ܢܦܹܐܫܵܐ ܘܢܵܘܚܵܐ ܠܐܘܼܠܨܵܢܲܝ̈ܗܘܿܢ ܀</l>
                <l n="580">:ܥܵܗܹ̇ܕܼ ܠܐܲܝܠܹܝܢ ܕܲܒܼܒܹܝܬܼ ܚܒܼܘܼܫܝܹ̈ܐ ܪܡܹܝܢ ܘܒܲܐܣܘܼܪܹ̈ܐ</l>
                <l n="581">ܘܫܵܐܹ̇ܠ ܕܢܸܫܬܿܪܘܿܢ ܡܼܢ ܐܲܣܘܼܪܹ̈ܐ ܘܫܸܢ̈ܕܹܿܐ ܩܫܲܝܵ̈ܐ ܀</l>
                <l n="582">:ܥܵܗܹ̇ܕܼ ܠܐܲܝܠܹܝܢ ܕܠܸܐܟܿܣܘܿܪܝܼܵܐ ܠܪܘܼܓܩܵܐ ܐܸܫܬܿܕܼܝܼܘ</l>
                <l n="583">ܘܫܵܐܹ̇ܠ ܕܢܲܓܼܗܘܿܢ ܡܼܢ ܛܘܼܪ̈ܵܦܹܐ ܘܡܼܢ ܢܸܣܝܘܼܢܹ̈ܐ ܀</l>
                <l n="584">:ܥܵܗܹ̇ܕܼ ܠܐܲܝܠܹܝܢ ܕܲܒܼܟܼܘܼܪ̈ܗܵܢܹܐ ܘܟܹܐܒܹ̈ܐ ܡܢܵܘܠܝܼܢ</l>
                <l n="585">ܘܲܡܦܝܼܣ ܕܢܸܩܢܘܿܢ ܚܘܼܠܡܵܢ ܦܲܓܼܪܵܐ ܥܲܡ ܐܵܣܝܘܼܬܼܵܐ ܀</l>
                <l n="586">:ܥܵܗܹ̇ܕܼ ܠܐܲܝܠܹܝܢ ܕܲܡܢܲܣܹܝܢ ܠܗܘܿܢ ܫܹܐܕܹ̈ܐ ܠܝܼܛܹ̈ܐ</l>
                <l n="587">ܘܫܵܐܹ̇ܠ ܕܢܸܫܟܿܚܘܼܢ ܚܢܵܢܵܐ ܘܪ̈ܲܚܡܹܐ ܡ݂ܢ ܠܘܵܬܼ ܡ̇ܪܝܵܐ ܀</l>
                <l n="588">:ܥܵܗܹ̇ܕܼ ܒܡܸܠܬܹܗ ܘܲܠܣܵܩܘܿܪܹ̈ܐ ܕܥܹܕܲܬܼ ܩܘܼܕܼܫܵܐ</l>
                <l n="589">ܕܢܸܗܘܸܐ ܫܪܵܝܵܐ ܠܣܲܟܼܠ̈ܘܵܬܼܗܘܿܢ ܩܕܼܵܡ ܐܲܠܵܗܵܐ ܀</l>
                <l n="590">ܥܵܗܹ̇ܕܼ ܠܚܵܘ̈ܒܹܿܐ ܕܟܼܠܹܗ ܓܘܼܫܡܵܐ ܥܹܕܿܬܵܢܵܝܵܐ: </l>

                <pb ed="http://syriaca.org/bibl/1765" n="288"/>

                <l n="591">ܘܫܵܐܹ̇ܠ ܕܢܸܫܬܿܘܘܿܢ ܠܘܼܒܼܩܵܢ ܚܵܘ̈ܒܹܿܐ ܘܣܲܟܼܠܘܵܬܼܵܐ ܀</l>
                <l n="592">:ܠܗܵܠܹܝܢ ܟܠܗܘܿܢ ܥܵܗܹ̇ܕܼ ܟܵܗܢܵܐ ܩܕܼܵܡ ܐܲܠܵܗܵܐ</l>
                <l n="593">ܟܲܕܼ ܡܸܬܿܕܲܡܸܐ ܒܝܲܕܼ ܬܲܟܼܫܲܦܬܹܿܗ ܠܡܵܪܝ ܒܲܪܣܲܡܝܵܐ ܀</l>
                <l n="594">:ܒܗܵܢܵܐ ܢܝܼܫܵܐ ܡܨܲܠܸܐ ܟܵܗܢܵܐ ܩܕܼܵܡ ܐܲܠܵܗܵܐ</l>
                <l n="595">ܘܫܵܐܹ̇ܠ ܡܸܢܹܗ ܕܢܸܨܛܒܸܐ ܒܕܸܒܼܚܵܐ ܕܲܡܩܲܪܸܒܼ ܠܹܗ ܀</l>
                <l n="596">:ܚܠܵܦ ܟܠ ܡܸܬܿܕܿܒܲܚ ܕܸܒܼܚܵܐ ܚܲܝܵܐ ܕܲܒܼܓܼܵܘ ܥܹܕܿܬܵܐ</l>
                <l n="597">ܘܲܠܟܼܠ ܒܸܪ̈ܝܵܢ ܡܥܲܕܿܪܵܐ ܘܡ̇ܘܬܿܪܵܐ ܗܝ̤ ܕܸܒܼܚܬܼܵܐ ܀</l>
                <l n="598">:ܒܗܵܝ̇ ܬܲܟܼܫܲܦܬܵܐ ܕܥܵܒܹ̇ܕܼ ܟܵܗܢܵܐ ܚܠܵܦ ܟܠ ܬܼܓܼܡܝܼ̈ܢ</l>
                <l n="599">ܡܸܫܬܲܒܼܩܝܼܢ ܠܹܗ ܚܛܵܗܵܘ̈ܗܝ ܟܠܗܘܿܢ ܘܣܲܟܼ̈ܠܘܵܬܹܗ ܀</l>
                <l n="600">:ܒܵܬܲܪ ܗܸܠܹܝܢ ܡ̇ܘܕܹܿܐ ܟܵܗܢܵܐ ܩܕܼܵܡ ܐܲܠܵܗܵܐ</l>
                <l n="601">ܐܲܟܼܡܵܐ ܕܐܲܠܸܦ ܡ̇ܪܲܢ ܝܼܫܘܿܥ ܠܲܬܼܪܸܥܣܲܪܬܹܿܗ ܀</l>
                <l n="602">:ܗܵܐ ܡܪܲܙܙܝܼܢܲܢ ܐܵܡܲ݁ܪ ܟܵܗܢܵܐ ܘܲܡܥܲܗܕܝܼܢܲܢ</l>
                <l n="603">ܚܲܫܹܗ ܘܡ̇ܘܬܹܿܗ ܐܵܦ ܢܘܼܚܵܡܹܗ ܕܡ̇ܪܲܢ ܝܼܫܘܿܥ ܀ ܀</l>
                <l n="604">:ܗܵܠܹܝܢ ܐܵܡܲ݁ܪ ܟܵܗܢܵܐ ܒܝܼܫܵܐ ܘܲܒܼܬܲܚܢܲܢܬܵܐ</l>
                <l n="605">ܘܡ̇ܬܲܚ ܩܵܘܡܬܹܗ ܘܦܵܫܹ̇ܛ ܐܝܼܕܼܵܘ̈ܗܝ ܠܐܲܦܲܝ̈ ܪܵܘܡ̇ܐ ܀</l>
                <l n="606">:ܠܐܲܦܲܝ̈ ܪܵܘܡܵܐ ܚܲܐܹ̇ܪ ܟܵܗܢܵܐ ܒܦܵܪܹܗ̄ܣܝܼܵܐ</l>
                <l n="607">ܘܩܵܪܸܐ ܠܪܘܼܚܵܐ ܕܢܹܐܬܸܐ ܢܸܓܼܡܘܿܪ ܐ̄ܪ̈ܙܹܐ ܕܩܲܪܸܒܼ ܀</l>
                <l n="608">:ܠܪܘܼܚܵܐ ܫܵܐܹ̇ܠ ܕܢܹܐܬܸܐ ܢܪܲܚܸܦ ܥܲܠ ܩܘܼܪܒܵܢܵܐ</l>
                <l n="609">ܘܢܲܩܢܹܝܘܗܝ ܚܲܝܠܵܐ ܘܡܲܥܒܿܕܼܵܢܘܼܬܼܵܐ ܐܲܠܵܗܵܐ ܀</l>
                <l n="610">:ܢܵܚܹ̇ܬܼ ܪܘܼܚܵܐ ܒܲܦܝܵܣ ܟܵܗܢܵܐ ܟܡܵܐ ܐܸܢ ܚܲܛܵܝ</l>
                <l n="611">ܘܓܼܵܡܲ݁ܪ ܐ̄ܪ̈ܵܙܹܐ ܒܡܸܨܥܵܝܘܼܬܹܗ ܕܟܼܵܗܢܵܐ ܕܲܩܲܕܹܿܫ ܀</l>
                <l n="612">:ܠܵܐ ܫܲܦܝܘܼܬܹܗ ܕܟܼܗܢܵܐ ܓܵܡ̇ܪܵܐ ܠܐ̄ܪ̈ܵܙܹܐ ܣܓܼܝܼܕܹ̈ܐ</l>
                <l n="613">ܐܸܠܵܐ ܪܘܼܚܵܐ ܕܩܘܼܕܫܵܐ ܓܵܡܲ݁ܪ ܒܝܲܕܼ ܪܘܼܚܵܦܹܗ ܀</l>
                <l n="614">:ܡܪܲܚܸܦ ܪܘܼܚܵܐ ܠܵܐ ܗ̄ܘܵܐ ܡܸܛܠ ܫܵܘܝܘܼܬܼ ܟܵܗܢܵܐ</l>
                <l n="615">ܐܸܠܵܐ ܡܸܛܠ ܐ̄ܪ̈ܵܙܹܐ ܕܣܝܼܡܝܼܢ ܠܥܸܠ ܡܢ ܡܲܕܼܒܿܚܵܐ ܀</l>
                <l n="616">:ܡܸܚܕܼܵܐ ܕܡܸܬܿܬܿܣܝܼܡ ܠܲܚܡܵܐ ܘܚܲܡܪܵܐ ܠܥܸܠ ܡܼܢ ܡܲܕܼܒܿܚܵܐ</l>
                <l n="617">ܐ̄ܪܵܙܵܐ ܡܛܲܦܸܣ ܕܡ̇ܘܬܹܿܗ ܕܲܒܼܪܵܐ ܐܵܦ ܕܲܩܝܵܡܘܬܹܿܗ ܀</l>
                <l n="618">:ܒܲܕܼܓܼܘܿܢ ܪܘܼܚܵܐ ܗܵܘ̇ ܕܐܲܩܝܼܡܹܗ ܡܼܢ ܒܹܝܬܼ ܡܝܼܬܹ̈ܐ</l>
                <l n="619">ܢܵܚܹ̇ܬܼ ܗܵܫܵܐ ܘܓܼܵܡܲ݁ܪ ܐ̄ܪ̈ܵܙܹܐ ܕܢܘܼܚܵܡ ܦܲܓܼܪܹܗ ܀</l>
                <l n="620">:ܗܵܟܲܢ ܓܵܡܲ݁ܪ ܪܘܼܚܵܐ ܕܩܘܼܕܼܫܵܐ ܒܐܝܼܕܲܝ̈ ܟܵܗܢܵܐ</l>
                <l n="621">ܘܲܕܼܠܵܐ ܟܵܗܢܵܐ ܠܥܵܠܲܡ ܥܵܠܡܝܼܢ ܠܵܐ ܡܸܬܼܓܲܡܪܝܼܢ ܀</l>
                <l n="622">:ܠܵܐ ܡܸܬܼܓܲܡܪܝܼܢ ܐ̄ܪ̈ܵܙܲܝ ܥܹܕܿܬܵܐ ܒܸܠܥܵܕܼ ܟܵܗܢܵܐ</l>
                <l n="623">ܒܲܕܼܠܵܐ ܐܲܦܸܣ ܪܘܼܚܵܐ ܕܩܘܼܕܼܫܵܐ ܠܡܸܓܼܡܲܪ ܐܸܢܘܿܢ ܀</l>
                <l n="624">:ܚܲܝܠܵܐ ܕܪܘܼܚܵܐ ܩܲܒܸܿܠ ܟܵܗܢܵܐ ܒܲܣܝܵܡ ܐܝܼܕܼܵܐ</l>
                <l n="625">ܘܒܹܗ ܡܸܫܬܲܡܠܹܝܢ ܐ̄ܪ̈ܵܙܹܐ ܟܠܗܘܿܢ ܕܲܒܼܓܼܵܘ ܥܹܕܬܵܐ ܀ </l>

                <pb ed="http://syriaca.org/bibl/1765" n="289"/>

                <l n="626">:ܟܵܗܢܵܐ ܡܩܲܕܹܿܫ ܥܘܼܒܵܐ ܕܡܲܝܵ̈ܐ ܕܡܲܥܡܘܿܕܼܝܼܬܼܵܐ</l>
                <l n="627">ܘܪܘܼܚܵܐ ܡܫܲܟܸܿܢ ܣܝܼܡܲܬܼ ܒܢܲܝ̈ܵܐ ܠܐܲܝܠܹܝܢ ܕܥܵܡ̇ܕܿܝܼܢ ܀</l>
                <l n="628">:ܒܸܠܥܵܕܼ ܟܵܗܢܵܐ ܠܵܐ ܡܸܬܼܡܲܟܼܪܵܐ ܐܲܢ̄ܬܿܬܼܵܐ ܠܓܼܵܒܼܪܵܐ</l>
                <l n="629">ܘܡܼܢ ܒܸܠܥܵܕܵܘܗܝ ܠܵܐ ܡܸܫܬܲܡܠܸܐ ܚܠܘܿܠܵܐ ܕܝܼܠܗܘܿܢ ܀</l>
                <l n="630">:ܒܸܠܥܵܕܼ ܟܵܗܢܵܐ ܠܵܐ ܡܸܬܼܥܲܦܸܐ ܐܵܦ ܥܲܢܝܼܕܼܵܐ</l>
                <l n="631">:ܘܠܵܐ ܡܲܚܬܼܝܼܢ ܠܹܗ ܠܩܲܒܼܪܵܐ ܕܝܼܠܹܗ ܒܸܠܥܵܕܼ ܟܵܗܢܵܐ</l>
                <l n="632">:ܡܲܝܵ̈ܐ ܛܲܡ̈ܐܹܐ ܠܵܐ ܡܸܬܼܩܲܕܿܫܝܼܢ ܒܸܠܥܵܕܼ ܟܵܗܢܵܐ</l>
                <l n="633">ܘܐܸܢ ܠܲܝܬܿ ܟܵܗܢܵܐ ܗܘ̤ܵܐ ܠܹܗ ܒܲܝܬܵܐ ܟܠܹܗ ܛܲܡܐܵܐ ܀</l>
                <l n="634">:ܗܵܠܹܝܢ ܓܵܡܲ݁ܪ ܪܘܼܚܵܐ ܕܩܘܼܕܫܵܐ ܒܐܝܼܕܲܝ̈ ܟܵܗܢܵܐ</l>
                <l n="635">ܘܐܵܦܸܢ ܢܸܗܘܸܐ ܟܠܹܗ ܒܚܵܘ̈ܒܹܿܐ ܘܣܲܟܼ̈ܠܘܵܬܼܵܐ ܀</l>
                <l n="636">:ܘܗܵܘ̇ܡ̇ܐ ܕܟܼܵܗܢܹ̈ܐ ܡܫܲܡܠܹܝܢ ܓܵܡ̇ܪܝܼܢ ܘܐܸܢ ܚܲܛܵܝܝܼܢ</l>
                <l n="637">ܕܠܵܐ ܩܢܹܝܢ ܕܲܪܓܼܵܐ ܠܵܐ ܡܨܸܝܢ ܓܵܡ̇ܪܝܼܢ ܟܡܵܐ ܐܸܢ ܟܹܐܢܝܼܢ ܀</l>
                <l n="638">:ܠܵܐ ܙܲܕܼܝܼܩܹ̈ܐ ܒܝܲܕܼ ܕܲܟܼܝܘܼܬܼܗܘܿܢ ܡܲܚܬܼܝܼܢ ܪܘܼܚܵܐ</l>
                <l n="639">ܘܠܵܐ ܚܲܛܝܹ̈ܐ ܒܚܲܛܵܝܘܼܬܹܗܘܿܢ ܟܵܠܹ̇ܝܢ ܡܲܚܬܹܿܗ ܀</l>
                <l n="640">:ܗܵܪܟܵܐ ܛܵܥܹ̇ܝܢ ܢܲܓܿܝܼܪ ܪܘܼܚܵܐ ܠܟܼܵܗܢܵܐ ܕܚܲܛܵܝ</l>
                <l n="641">ܘܓܼܵܡܲܪ ܒܐܝܼܕܹܗ ܐ̄ܪ̈ܵܙܹܐ ܫܒܼܝܼܚܵܐ ܕܠܵܐ ܡܸܬܼܡܲܠܠܝܼܢ ܀</l>
                <l n="642">:ܒܥܵܠܡܵܐ ܕܲܥܬܼܝܼܕܼ ܕܵܐܹ̇ܢ ܒܐܝܼܕܹܗ ܣܲܓܿܝܼܵܐܝܼܬܼ</l>
                <l n="643">ܘܢܵܣܹ̇ܒܼ ܡܸܢܹܗ ܗܵܝ̇ ܡܵܘܗܲܒܼܬܼܵܐ ܕܐܸܬܼܝܲܗ̄ܒܲܬ̤ ܠܹܗ ܀</l>
                <l n="644">:ܘܲܕܿܠܵܐ ܝܲܩܲܪ ܠܪܲܒܿܘܼܬܼ ܕܲܪܓܹܗ ܐܲܝܟ ܕܿܦܐܹܐ ܠܹܗ</l>
                <l n="645">ܡܸܬܿܬܿܫܝܼܛ ܬܲܡܵܢ ܘܗܵܘܹ̇ܐ ܒܸܙܚܵܐ ܩܕܼܵܡ ܟܠ ܒܸܪ̈ܝܵܢ ܀</l>
                <l n="646">:ܫܡܲܥ ܐܘܿ ܟܵܗܢܵܐ ܕܠܵܐ ܩܢܸܐ ܥܒܼܵܕܹ̈ܐ ܕܦܵܚ̇ܡܝܼܢ ܠܕܲܪܓܹܗ</l>
                <l n="647">ܘܙܘܼܥ ܘܐܸܣܬܬܲܪܲܕܼ ܡܼܢ ܬܲܫܢܝܼܩܵܐ ܕܲܒܼܓܹܗܲܢܵܐ ܀</l>
                <l n="648">:ܡܼܢ ܟܠ ܬܲܒܼܥܵܢ ܩܲܫܝܵܐ ܬܒܲܥܬܼܵܟ ܟܵܗܢܵܐ ܣܲܟܼܠܵܐ</l>
                <l n="649">ܕܠܵܐ ܫܲܡܸܫܬܵܝܗܝ ܠܕܲܪܓܼܵܐ ܕܲܡܛܵܟ ܐܲܝܟ ܡ̇ܐ ܕܘܵܠܹ̈ܐ ܀</l>
                <l n="650">:ܒܥܵܠܡܵܐ ܕܲܥܬܼܝܼܕܼ ܠܵܐ ܐܝܼܬܼ ܕܲܪ̈ܓܹܐ ܘܠܵܐ ܡܘܼܫ̈ܚܵܬܼܵܐ</l>
                <l n="651">ܐܸܠܵܐ ܡܫܝܼܚܵܐ ܗܘ̤ ܒܲܠܚܘܿܕܼܵܘܗܝ ܗܵܘܹ̇ܐ ܟܠ ܒܟܼܠ ܀</l>
                <l n="652">:ܡܙܲܡܸܢ ܟܵܗܢܵܐ ܠܪܘܼܚܵܐ ܘܢܵܚܹܬܼ ܥܲܠ ܩܘܼܪܒܵܢܵܐ</l>
                <l n="653">ܘܣܵܓܹ̇ܕܼ ܒܪܸܥܠܵܐ ܘܲܒܼܕܼܚܠܬܼܵܐ ܘܙܵܘܥܵܐ ܪܗܝܼܒܼܵܐ ܀</l>
                <l n="654">:ܗܵܝܕܹܿܝܢ ܩܵܥܹ̇ܐ ܟܵܪܘܿܙ ܥܹܕܿܬܵܐ ܒܗܵܘ̇ ܥܸܕܵܢܵܐ</l>
                <l n="655">ܒܫܸܠܝܵܐ ܘܕܼܚܠܵܐ ܗ̤ܘܲܝܬܿܘܿܢ ܩܵܝ̇ܡܝܼܢ ܫܠܵܡܵܐ ܥܲܡܲܢ ܀</l>
                <l n="656">:ܒܕܸܚܠܵܐ ܢܸܗܘܸܐ ܟܠܹܗ ܥܵܡܵܐ ܒܗܵܢ ܥܸܕܼܢܵܐ</l>
                <l n="657">ܕܒܹܗ ܡܸܫܬܬܲܡܠܹܝܢ ܐ̄ܪ̈ܵܙܹܐ ܣܓܼܝܼܕܹ̈ܐ ܒܡܲܚܬܹܗ ܕܪܘܼܚܵܐ ܀ </l>

                <pb ed="http://syriaca.org/bibl/1765" n="290"/>

                <l n="658">:ܗܵܝܕܹܿܝܢ ܟܵܗܢܵܐ ܡܲܫܡܲܥ ܩܵܠܹܗ ܠܟܼܠܹܗ ܥܲܡܵܐ</l>
                <l n="659">ܘܪܵܫܹ̇ܡ ܒܐܝܼܕܼܗ ܠܥܸܠ ܡܼܢ ܐ̄ܪ̈ܵܙܹܐ ܐܲܝܟ ܕܲܒܼܩܲܕܼܡܵܐ ܀</l>
                <l n="660">:ܪܵܫܹ̇ܡ ܗܵܫܵܐ ܠܵܘ ܕܲܣܢܝܼܩܝܼܢ ܐ̄ܪ̈ܵܙܹܐ ܠܪܘܼܫܡܵܐ</l>
                <l n="661">ܐܸܠܵܐ ܕܢܲܠܸܦ ܒܪܘܼܫܡܵܐ ܐ̄ܚܪܵܝܵܐ ܥܲܠ ܫܘܼܡܠܵܝܗܘܿܢ ܀</l>
                <l n="662">:ܬܠܵܬܼܵܐ ܪ̈ܘܼܫܡܹܐ ܪܵܫܹ̇ܡ ܟܵܗܢܵܐ ܥܲܠ ܩܘܼܪܒܵܢܵܐ</l>
                <l n="663">ܘܲܒܼܗܘܿܢ ܓܵܡܲ݁ܪ ܘܲܡܫܲܡܠܸܐ ܠܹܗ ܐ̄ܪܵܙܵܢܵܐܝܼܬܼ ܀</l>
                <l n="664">:ܬܠܵܬܼ ܓܗܵܢܵܬܼ̈ܐ ܓܵܗܹ̇ܢ ܟܵܗܢܵܐ ܩܕܼܵܡ ܐܲܠܵܗܵܐ</l>
                <l n="665">ܘܲܒܼܗܹܝܢ ܣܵܓܼ̇ܕܼ ܒܦܵܪܹܗ̄ܣܝܼܵܐ ܩܕܼܵܡ ܪܲܒܿܘܼܬܹܗ ܀</l>
                <l n="666">:ܒܲܚܕܼܵܐ ܡܫܲܒܲܚ ܘܒܲܚܕܼܵܐ ܡ̇ܘܕܹܿܐ ܘܒܲܚܕܼܵܐ ܡܨܵܠܸܐ</l>
                <l n="667">ܘܩܵܪܹܐ ܠܪܘܼܚܵܐ ܕܢܸܫܪܸܐ ܘܢܲܓܸܿܢ ܥܲܠ ܩܘܿܪܒܵܢܵܐ ܀</l>
                <l n="668">:ܬܠܵܬܼܵܐ ܝܵܘܒܹ̈ܐ ܩܵܘܝܼ ܡܵܪܲܢ ܒܥܘܼܒܵܗ̇ ܕܐܲܪܥܵܐ</l>
                <l n="669">ܘܒܲܬܼܠܝܼܬܼܵܝܵܐ ܩܵܡ̣ ܘܐܸܬܼܢܲܚܲܡ ܒܫܘܼܒܼܚܵܐ ܪܲܒܵܐ ܀</l>
                <l n="670">:ܘܒܼܵܗ̇ ܒܲܕܼܡܘܼܬܼܵܐ ܓܵܗܹ̇ܝܢ ܟܵܗܢܵܐ ܬܠܵܬܼ ܘܲܒܼ̈ܢܵܬܼܵܐ</l>
                <l n="671">ܘܲܒܼܗܵܝ̇ ܕܲܬܼܠܵܬܼ ܡܪܲܙܸܙ ܩܝܵܡܬܹܿܗ ܕܡ̇ܪܲܢ ܝܼܫܘܿܥ ܀</l>
                <l n="672">:ܐܵܦ ܣܝܵܡ ܒܘܼܪ̈ܟܹܐ ܥܵܒܹ̇ܕܼ ܟܵܗܢܵܐ ܬܠܵܬܼ ܙܲܒܼ̈ܢܵܬܼܵܐ</l>
                <l n="673">ܘܲܡܛܲܦܸܣ ܒܗܹܝܢ ܗܵܘܝܹܗ ܕܡ̇ܪܲܢ ܕܲܒܼܓܼܵܘ ܩܲܒܼܪܵܐ ܀</l>
                <l n="674">:ܬܠܵܐ ܙܲܒܼ̈ܢܵܬܼܵܐ ܣܵܐܹ̇ܡ ܒܘܼܪܟܵܐ ܩܕܼܵܡ ܡܲܚܲܬܿܬܵܐ</l>
                <l n="675">ܘܬܼܘܼܒܼ ܠܵܐ ܣܵܐܹ̇ܡ ܕܐܸܫܬܲܡܠܝܼ ܠܹܗ ܐ̄ܪܵܙ ܢܘܼܚܵܡܵܐ ܀</l>
                <l n="676">:ܐ̄ܪܵܙ ܢܘܼܚܵܡܵܐ ܓܵܡܲ݁ܪ ܟܵܗܢܵܐ ܒܫܘܼܡܠܵܝ ܐ̄ܪ̈ܵܙܹܐ</l>
                <l n="677">ܘܬܼܘܼܒܼ ܠܵܐ ܡܪܲܙܸܙ ܐ̄ܪܵܙܵܐ ܕܡ̇ܘܬܹܿܗ ܒܲܣܝܵܡ ܒܘܼܪܟܵܐ ܀</l>
                <l n="678">:ܟܵܗܢܹ̈ܐ ܬܠܵܬܼܡܐܵܐ ܘܲܬܼܡ̇ܢܬܿܥܣܲܪ ܝܲܗ̣̄ܒܼܘ ܦܘܼܩܕܵܢܵܐ</l>
                <l n="679">ܕܲܒܼܚܲܕܒ̈ܫܲܒܹܿܐ ܘܥܹܐܕܹ̈ܐ ܟܠܗܘܿܢ ܠܲܝܬܿ ܣܝܵܡ ܒܘܼܪܟܵܐ ܀</l>
                <l n="680">:ܠܵܐ ܐ̄ܢܵܫ ܡ̇ܕܹܝܢ ܫܲܠܝܼܛ ܠܲܡܣܵܡ ܒܘܼܪܟܵܐ ܒܐ̄ܪ̈ܵܙܹܐ</l>
                <l n="681">ܣܟܲܪ ܡ̣ܢ ܟܵܗܢܵܐ ܕܒܲܣܝܵܡ ܒܘܼܪ̈ܟܵܘܗܝ ܐ̄ܪܵܙܵܐ ܡܛܲܦܸܣ ܀</l>
                <l n="682">:ܐܵܦ ܗܘ̤ ܟܵܗܢܵܐ ܩܕܼܵܡ ܡܲܚܲܬܿܬܼܵܐ ܐܝܼܬܼ ܠܹܗ ܕܲܡܣܝܼܡ</l>
                <l n="683">ܘܒܼܵܬܲܪ ܡܲܚܬܹܗ ܕܪܘܼܚܵܐ ܕܩܘܼܕܼܫܵܐ ܠܲܝܬܿ ܠܹܗ ܕܢܸܣܓܿܘܿܕܼ ܀</l>
                <l n="684">:ܗܵܝܕܹܿܝܢ ܟܵܗܢܵܐ ܫܵܩܹ̇ܠ ܒܐܝܼܕܼܵܘ̈ܗܝ ܠܲܚܡܵܐ ܚܲܝܵܐ</l>
                <l n="685">ܘܬܼܵܠܹ̇ܐ ܚܝܵܪܹܗ ܠܐܲܦܲܝ̈ ܪܵܘܡ̇ܐ ܘܡ̇ܘܕܹܿܐ ܒܡܵܪܹܗ ܀</l>
                <l n="686">:ܩܵܨܹ̇ܐ ܠܠܲܚܡܵܐ ܒܲܫܡܵܐ ܕܐܲܒܼܵܐ ܘܲܒܼܪܵܐ ܘܪܘܼܚܵܐ</l>
                <l n="687">ܘܲܡܚܲܝܸܕܼ ܠܹܗ ܠܲܕܼܡ̇ܐ ܒܦܲܓܼܪܵܐ ܘܦܲܓܼܪܵܐ ܒܲܕܼܡ̇ܐ ܀</l>
                <l n="688">:ܪܵܫܹ̇ܡ ܠܲܕܼܡ̇ܐ ܒܦܲܓܼܪܵܐ ܘܡܲܕܼܟܲܕܼ ܬܠܝܼܬܵܝܘܼܬܼܵܐ</l>
                <l n="689">ܘܪܵܫܹ̇ܡ ܠܦܲܓܼܪܵܐ ܒܲܕܼܡ̇ܐ ܚܲܝܵܐ ܒܵܗ̇ ܒܲܩܪܵܝܬܵܐ ܀</l>
                <l n="690">:ܘܲܡܚܲܝܸܕܼ ܠܗܘܿܢ ܠܦܲܓܼܪܵܐ ܒܲܕܼܡܵܐ ܘܲܕܼܡ̇ܐ ܒܦܲܓܼܪܵܐ</l>
                <l n="691">ܕܟܼܠܢܵܫ ܢܵܘܕܹܿܐ ܕܚܲܕܼ ܐܝܼܬܲܝܗܘܿܢ ܦܲܓܼܪܵܐ ܘܲܕܼܡܵܐ ܀</l>
                <l n="692">ܗܵܝܕܹܿܝܢ ܟܵܗܢܵܐ ܡ̣ܢ ܕܐܸܫܬܲܡܠܝܼܘ ܛܲܟܼܣܹ̈ܐ ܟܠܗܘܿܢ: </l>

                <pb ed="http://syriaca.org/bibl/1765" n="291"/>

                <l n="693">ܡܒܲܪܸܟ ܠܥܲܡܵܐ ܒܗܵܝ̇ ܒܲܪܬܼ ܩܵܠܵܐ ܕܒܲܪܸܟ ܡ̇ܪܲܢ ܀</l>
                <l n="694">:ܡܫܲܪܸܐ ܡܸܟܹܿܝܠ ܠܡܸܩܨܵܐ ܦܲܓܼܪܵܐ ܐܝܼܕܼܵܐ ܒܐܝܼܕܼܵܐ</l>
                <l n="695">ܕܢܸܗܘܸܐ ܕܠܝܼܠ ܗ̄ܘ̣ ܠܡܸܬܼܦܲܠܵܓܼܵܘ ܠܟܼܠ ܢܵܣܒܹ̈ܐ ܀</l>
                <l n="696">:ܩܝܵܡܬܹܿܗ ܕܲܒܼܪܵܐ ܪܲܙܸܙ ܟܵܗܢܵܐ ܒܫܘܼܡܠܵܝ ܐ̄ܪ̈ܵܙܹܐ</l>
                <l n="697">ܘܛܵܒܼ ܠܲܚ̇ܡܵܐܝܼܬܼ ܩܵܨܹ̇ܐ ܦܲܓܼܪܹܗ ܐܲܝܟ ܕܲܢܦܲܠܓܼܝܼܘܗܝ ܀</l>
                <l n="698">:ܒܗܵܝ̇ ܕܐܵܦ ܡ̇ܪܲܢ ܟܲܕܼ ܡ̣ܢ ܩܲܒܼܪܵܐ ܩܵܡ̣ ܗ̄ܘ̣ܵܐ ܒܫܘܼܒܼܚܵܐ</l>
                <l n="699">ܐܸܬܼܚ̄ܙܝܼ ܠܢܸܫܹ̈ܐ ܘܲܠܬܲܠܡܝܼ̈ܕܹܐ ܥܣܲܪ ܙܲܒܼ̈ܢܵܬܼܵܐ ܀</l>
                <l n="700">:ܒܲܙܒܲܢ ܠܡܲܪܝܲܡ ܗܵܝ̇ ܡܲܓܼܕܿܠܵܝܬܵܐ ܗܝ̤ ܒܲܠܚܘܿܕܹܝܗ̇</l>
                <l n="701">ܘܒܲܙܒܲܢ ܠܠܘܼܩܵܐ ܘܲܠܩܲܠܚܘܿܦܵܐ ܕܐܵܙ̇ܠ̄ܝܼܢ ܒܐܘܼܪܚܵܐ ܀</l>
                <l n="702">:ܘܒܲܙܒܲܢ ܠܓܼܘܼܕܼܵܐ ܚܕܲܥܣܝܼܪܵܝܬܵܐ ܒܓܼܵܘ ܥܸܠܝܼܬܼܵܐ</l>
                <l n="703">ܙܒܲܢ̄ܬܵܐ ܐ̄ܚܪܹܬܼܵܐ ܥܲܠ ܝܲܕܼ ܝܲܡܵܐ ܕܛܹܒܼܵܪܝܼܘܿܣ ܀</l>
                <l n="704">:ܠܟܼܠܗܘܿܢ ܐܸܬܼܚܙܝܼ ܘܫܲܪܲܪ ܐܸܢܘܿܢ ܥܲܠ ܢܘܼܚܵܡܹܐ</l>
                <l n="705">ܘܐܵܦ ܠܲܬܼܐܘܿܡ̇ܐ ܚܵܘܝܼ ܣܸܛܪܹܗ ܕܘܼܟܲܬܼ ܪܘܼܡܚܵܐ ܀</l>
                <l n="706">:ܘܥܲܠ ܛܘܼܪ ܙܲܝ̈ܬܹܿܐ ܒܲܪܸܟ ܡ̇ܪܲܢ ܠܲܬܼܥܣܲܪܬܹܿܗ</l>
                <l n="707">ܘܐܸܬܼܦܪܸܫ ܡܸܢܗܘܿܢ ܘܲܣܠܸ݂ܩ ܒܫܘܼܒܼܚܵܐ ܠܲܫܡܲܝ̈ ܫܡܲܝܵܐ ܀</l>
                <l n="708">:ܘܗܵܫܵܐ ܡܸܬܼܚܙܸܐ ܒܣܲܡܒܼܵܐ ܕܦܲܓܼܪܹܗ ܠܲܒܼܢܲܝ̈ ܥܹܕܿܬܵܐ</l>
                <l n="709">ܘܲܡܗܲܝܡܢܝܼܢ ܒܹܗ ܘܢܵܣ̇ܒܿܝܼܢ ܡܸܢܹܗ ܪܲܗܒܼܘܿܢ ܚܲܝܹ̈ܐ ܀</l>
                <l n="710">:ܗܵܝܕܹܿܝܢ ܩܵܥܹ̇ܐ ܟܵܪܘܿܙ ܥܹܕܿܬܵܐ ܘܲܡܪܝܼܡ ܩܵܠܹܗ</l>
                <l n="711">ܕܟܼܠܲܢ ܒܕܸܚܠܵܐ ܢܸܩܪܘܿܒܼ ܠܐ̄ܪܙܵܐ ܕܦܲܓܼܪܵܐ ܘܲܕܼܡ̇ܐ ܀</l>
                <l n="712">:ܒܗܲܝܡܵܢܘܼܬܼܵܐ ܢܸܬܿܕܲܟܲܪ ܚܲܫܹܗ ܕܝܼܫܘܿܥ ܡ̇ܪܲܢ</l>
                <l n="713">ܘܢܸܬܼܒܲܝܲܢ ܒܵܗ̇ ܐܵܦ ܒܲܩܝܵܡܬܹܿܗ ܕܡ̣ܢ ܒܹܝܬܼ ܡܝܼ̈ܬܹܐ ܀</l>
                <l n="714">:ܡܸܛܠܵܬܲܢ ܝܼܚܝܼܕܼܵܝܹܗ ܕܐܲܠܵܗ ܟܠܵܐ</l>
                <l n="715">ܢܣ݂ܲܒܼ ܒܲܪܢܵܫܵܐ ܡܫܲܡܠܲܝ ܘܲܓܼ݂ܡܲܪ ܡܕܲܒܿܪܵܢܘܼܬܹܗ ܀</l>
                <l n="716">:ܘܚܲܫ̣ ܒܲܙܩܝܼܦܵܐ ܘܡ̣ܝܼܬܼ ܘܐܸܬܼܢܲܚܲܡ ܘܩܵܡ̣ ܘܐܸܣܬܲܠܲܩ</l>
                <l n="717">ܘܝܲܗ̣̄ܒܼ ܠܲܢ ܒܚܘܼܒܹܿܗ ܐܲܝܟ ܪܲܗܒܼܘܿܢܵܐ ܘܲܕܼܡܹܗ ܀</l>
                <l n="718">:ܕܲܒܼܗܘܿܢ ܢܸܬܿܕܲܟܲܪ ܟܠ ܛܲܝ̈ܒܵܘܵܬܼܵܐ ܕܲܣܥ݂ܲܪ ܨܹܐܕܲܝܢ</l>
                <l n="719">ܢܵܘܕܹܿܐ ܘܢܸܣܓܿܘܿܕ ܘܲܢܫܲܒܲܚ ܠܹܗ ܒܟܼܠ ܥܸܕܵܢܝܼ̈ܢ ܀</l>
                <l n="720">:ܚܢܲܢ ܕܹܝܢ ܡܸܟܹܿܝܠ ܒܚܘܼܒܵܐ ܫܲܦܝܵܐ ܘܗܲܝܡܵܢܘܼܬܼܵܐ</l>
                <l n="721">ܢܸܩܪܘܿܒܼ ܢܸܣܲܒܼ ܣܝܼܡܲܬܼ ܚܲܝܹ̈ܐ ܪ̈ܘܼܚܵܢܵܝܹܐ ܀</l>
                <l n="722">:ܘܲܒܼܚܲܕܼ ܨܠܘܿܬܼܵܐ ܕܟܼܝܼܬܼܵܐ ܫܦܝܼܬܼܵܐ ܘܚܲܫܵܐ ܕܠܸܒܵܐ</l>
                <l n="723">ܢܸܫܬܵܘܬܲܦ ܠܗܘܿܢ ܠܐ̄ܪܵܙܹܐ ܣܓܼܝܼ̈ܕܹܐ ܕܥܹܕܿܬܼ ܩܘܼܕܼܫܵܐ ܀</l>
                <l n="724">:ܘܲܢܣܝܼܡ ܬܸܢܘܲܝ ܕܲܬܼܝܵܒܼܘܼܬܼܵܐ ܩܕܼܵܡ ܐܲܠܵܗܵܐ</l>
                <l n="725">ܘܢܸܬܿܬܿܘܸܐ ܘܢܸܚܲܫ ܥܲܠ ܣܘܼܥܪ̈ܵܢܹܐ ܢܕܼܝܼ̈ܕܹܐ ܕܲܣܥܲܪܢ ܀ </l>

                <pb ed="http://syriaca.org/bibl/1765" n="292"/>

                <l n="726">:ܘܢܸܫܐܲܠ ܪ̈ܲܚܡܹܐ ܘܫܘܼܒܼܩܵܢ ܚܵܘ̈ܒܹܿܐ ܡ̣ܢ ܡ̇ܪܹܟܿܠ</l>
                <l n="727">ܘܢܸܫܒܿܘܿܩ ܐܵܦ ܚܢܲܢ ܣܲܟܼܠ̈ܘܵܬܼܵܐ ܠܲܟܼ̈ܢܵܘܵܬܲܢ ܀</l>
                <l n="728">:ܥܵܢܹ̇ܐ ܥܲܡܵܐ ܡ̇ܪܝܵܐ ܚܲܣܵܐ ܚܛܵܗܹ̈ܐ ܕܥܲܒܼܕܲܝ̈ܟ</l>
                <l n="729">ܘܕܲܟܵܐ ܬܹܐܪܬܲܢ ܡ̣ܢ ܦܘܼܠܵܓܼܵܐ ܘܡ̣ܢ ܚܸܪ̈ܝܵܢܹܐ ܀</l>
                <l n="730">:ܡ̇ܪܝܵܐ ܚܲܣܵܐ ܣܲܟܼܠ̈ܘܵܬܼܵܐ ܕܲܡܫܲܒܿܚܵܢܲܝ̈ܟ</l>
                <l n="731">ܘܫܲܦܵܐ ܢܲܦܫܲܢ ܡ̣ܢ ܣܸܢܐܵܬܼܵܐ ܘܡܹܐܟܲܠܩܲܪܨܵܐ ܀</l>
                <l n="732">:ܡ̇ܪܝܵܐ ܚܲܣܵܐ ܚܛܵܗܹ̈ܐ ܕܥܲܒܼܕܲܝ̈ܟ ܕܐܵܘܕܿܝܼܘ ܒܲܫܡܵܟ</l>
                <l n="733">ܘܐܲܫܘܵܢ ܕܢܸܣܲܒܼ ܩܘܼܕܼܫܵܐ ܗܵܢܵܐ ܒܗܲܝܡܵܢܘܼܬܼܵܐ ܀</l>
                <l n="734">:ܡ̇ܪܝܵܐ ܚܲܣܵܐ ܠܥܲܒܼܕܲܝ̈ܟ ܕܩܵܪܹܝܢ ܠܲܫܡܵܟ ܟܠܝܘܿܡ</l>
                <l n="735">ܘܗܲܒܼܠܲܢ ܡ̇ܪܝܵܐ ܕܢܸܗܘܸܐ ܕܝܼܠܵܟ ܐܲܝܟ ܨܸܒܼܝܵܢܵܟ ܀</l>
                <l n="736">:ܘܢܸܗܘܘܿܢ ܠܲܢ ܡ̇ܪܝ ܐ̄ܪ̈ܙܹܐ ܗܸܠܹܝܢ ܐܲܠܵܗܵܝܹ̈ܐ</l>
                <l n="737">ܠܦܵܪܹܗ̄ܣܝܼܵܐ ܘܓܲܠܝܘܼܬܼ ܐܲܦܹ̈ܐ ܩܕܼܵܡ ܪܲܒܿܘܼܬܼܵܟ ܀</l>
                <l n="738">:ܗܵܝܕܹܝܢ ܟܵܗܢܵܐ ܡܨܲܠܸܐ ܘܒܼܵܥܹ̇ܐ ܡ̣ܢ ܐܲܠܵܗܵܐ</l>
                <l n="739">ܕܲܢܩܲܕܼܿܫ ܠܲܢ ܘܢܸܥܛܸܐ ܚܛܵܗܲܝ̈ܢ ܒܝܲܕܼ ܛܲܝܒܿܘܼܬܹܗ ܀</l>
                <l n="740">:ܘܢܲܫܘܸܐ ܠܟܼܠܲܢ ܕܲܢܩܘܼܡ ܩܘܼܕܼܡ̇ܘܗܝ ܠܵܐ ܡܘܼܡܬܼܵܢܹ̈ܐ</l>
                <l n="741">ܘܢܸܩܪܹܝܘܗܝ ܟܠܲܢ ܒܦܵܪܹܗ̄ܣܝܼܵܐ ܐܲܒܵܐ ܐܲܒܼܘܼܢ ܀</l>
                <l n="742">:ܘܗܵܝܕܹܿܝܢ ܥܲܡܵܐ ܥܵܢܹ̇ܐ ܘܐܵܡܲܪ ܒܲܚܦܝܼܛܘܼܬܼܵܐ</l>
                <l n="743">ܨܠܘܿܬܼܵܐ ܕܐܸܠܸܦ ܦܘܼܡܹܗ ܚܲܝܵܐ ܠܲܒܼܢܲܝ̈ ܚܘܼܒܹܿܗ ܀</l>
                <l n="744">:ܐܲܒܼܘܼܢ ܕܥܵܡܲ݁ܪ ܠܥܸܠ ܒܲܫܡܲܝܵܐ ܘܲܒܼܟܼܠ ܕܘܼܟܵܐ</l>
                <l n="745">ܢܸܬܼܩܲܕܲܫ ܒܲܢ ܫܡܵܟ ܩܲܕܿܝܼܫܵܐ ܡ̣ܢ ܟܠ ܥܲܡܡܹ̈ܢ ܀</l>
                <l n="746">:ܬܹܐܬܸܐ ܨܹܐܕܲܝܢ ܗܵܝ̇ ܡܲܠܟܿܘܼܬܼܵܐ ܕܐܸܫܬܵܘܕܿܝܼܬܿ ܠܲܢ</l>
                <l n="747">ܘܢܸܬܼܒܲܣܲܡ ܗܵܘ̇ ܒܝܲܕܼ ܪܲܗܒܼܘܿܢܵܐ ܡ̣ܢ ܗܵܐ ܡܸܟܵܐ ܀</l>
                <l n="748">:ܢܸܗܘܸܐ ܘܢܼܬܿܬܿܢܝܼܚ ܘܢܸܫܬܲܡܠܹܐ ܒܲܢ ܨܸܒܼܝܵܢ ܚܘܼܒܵܟ</l>
                <l n="749">ܘܢܸܫܬܿܘܸܐ ܕܢܸܓܼܡܘܿܪ ܟܠ ܣܘܼܥܪ݁ܢܝܼܢ ܐܲܝܟ ܨܸܒܼܝܵܢܵܟ ܀</l>
                <l n="750">:ܘܐܲܝܟ ܕܒܲܫܡܲܝܵܐ ܒܵܛ̇ܠܝܼܢ ܡܸܢܲܢ ܟܠ ܨܸܒܼܝܵܢܝܼ̈ܢ</l>
                <l n="751">ܗܵܟܲܢ ܘܒܲܐܪܥܵܐ ܐܲܝܟ ܨܸܒܼܝܵܢܵܟ ܒܲܠܚܘܿܕܼ ܢܸܨܒܸܿܐ ܀</l>
                <l n="752">:ܗܲܒܼܠܲܢ ܠܲܚܡܵܐ ܘܟܼܠ ܣܘܼܢܩܵܢܵܐ ܦܲܓܼܪܵܢܵܝܵܐ</l>
                <l n="753">ܒܗܵܢܵܐ ܙܲܒܼܢܵܐ ܕܬܼܵܘܬܵܒܼܘܼܬܲܢ ܕܲܒܼܗܵܢ ܥܵܠܡܵܐ ܀</l>
                <l n="754">:ܘܲܫܒܼܘܿܩ ܚܵܘ̈ܒܲܝܢ ܘܚܲܣܵܐ ܚܛܵܗܲܝ̈ܢ ܕܲܒܼܗܘܿܢ ܚܵܒܼ݂ܢܲܢ</l>
                <l n="755">ܒܝܲܕܼ ܪܲܦܝܘܼܬܲܢ ܘܚܵܫܘܿܫܘܼܬܲܢ ܘܲܡܚܝܼܠܘܼܬܲܢ ܀</l>
                <l n="756">:ܘܐܵܦܚܢܲܢ ܗܵܟܿܝܠ ܫܒ݂ܲܩ̄ܢ ܡ̣ܢ ܠܸܒܲܢ ܠܟܼܠ ܕܚܲܝܵܒܼ ܠܲܢ</l>
                <l n="757">ܘܠܵܐ ܢܵܛ̇ܪܝܼܢܲܢ ܐܲܟܿܬܼܵܐ ܒܠܸܒܿܢ ܥܲܠ ܒܲܪܢܵܫܵܐ ܀</l>
                <l n="758">:ܘܠܵܐ ܬܲܥܸܠܲܝܢ ܠܵܐ ܠܢܸܣܝܘܿܢܵܐ ܘܠܵܐ ܠܒܼܘܼܚܪܵܢܵܐ</l>
                <l n="759">ܕܲܡܚܝܼܠܝܼܢܲܢ ܘܒܸܠܥܵܕܼ ܚܲܝܠܵܟ ܠܲܝܬܿܝܼܢ ܡܸܕܸܿܡ ܀ </l>

                <pb ed="http://syriaca.org/bibl/1765" n="293"/>

                <l n="760">:ܐܸܠܵܐ ܦܲܨܵܢ ܡ̣ܢ ܒܝܼܫܘܼܬܹܗ ܕܒܼܝܼܫܵܐ ܢܟܼܝܼܠܵܐ</l>
                <l n="761">ܘܠܵܐ ܬܲܦܸܣ ܠܹܗ ܠܡܸܩܪܲܒܼ ܨܸܐܕܲܝܢ ܒܝܲܕܼ ܨܸܢ̈ܥܵܬܹܗ ܀</l>
                <l n="762">:ܡܸܛܠ ܕܕܝܼܠܵܟ ܐܝܼܬܼܵܘܗܝ ܚܲܝܠܵܐ ܐܵܦ ܡܲܠܟܿܘܼܬܼܵܐ</l>
                <l n="763">ܘܠܵܟ ܡܸܬܿܬܿܚܝܼܒܼܵܐ ܐܵܦ ܬܸܫܒܿܘܿܚܬܵܐ ܠܥܵܠܲܡ ܥܵܠܡܝܼܢ ܀</l>
                <l n="764">:ܗܵܝܕܹܿܝܢ ܐܵܡܲ݁ܪ ܟܵܗܢܵܐ ܠܥܲܡܵܐ ܫܠܵܡܵܐ ܥܲܡܟܼܘܿܢ</l>
                <l n="765">ܘܥܵܢܹ̇ܐ ܥܲܡܵܐ ܘܥܲܡܵܟ ܟܵܗܢܵܐ ܘܥܲܡܵܗ̇ ܕܪܘܼܚܵܟ ܀</l>
                <l n="766">:ܒܲܨܠܘܿܬܼ ܡ̇ܪܲܢ ܫܲܪܝܼ ܟܵܗܢܵܐ ܒܫܘܼܪܝ ܐ̄ܪ̈ܵܙܹܐ</l>
                <l n="767">ܘܒܼܵܗ̇ ܬܘܼܒܼ ܡܫܲܠܸܡ ܗܵܫܵܐ ܕܐܸܬܼܓܿܡܲܪܘ ܐ̄ܪ̈ܵܙܹܐ ܟܠܗܘܿܢ ܀</l>
                <l n="768">:ܫܠܵܡܵܐ ܥܲܡܟܼܘܿܢ ܐܵܡܲ݁ܪ ܟܵܗܢܵܐ ܒܗܵܢ ܥܸܕܼܢܵܐ</l>
                <l n="769">ܘܲܡܥܲܗܸܕܼ ܠܲܢ ܩܝܵܡܬܹܿܗ ܕܡ̇ܪܲܢ ܕܡ̣ܢ ܒܹܝܬܼ ܡܝܼܬܹ̈ܐ ܀</l>
                <l n="770">:ܫܠܵܡܵܐ ܥܲܡܟܼܘܿܢ ܐܸܡܲܪ ܡܵܪܲܢ ܠܲܬܼܪܸܥܣܲܪܬܹܿܗ</l>
                <l n="771">ܟܲܕܼ ܐܸܬܼܚ̄ܙܝܼ ܠܗܘܿܢ ܘܣܲܒܲܪ ܐܸܢܘܿܢ ܥܲܠ ܢܘܼܚܵܡܹܗ ܀</l>
                <l n="772">:ܫܠܵܡܵܐ ܥܲܡܟܼܘܿܢ ܐܸܡ݂ܲܪ ܡ̇ܪܲܢ ܠܲܒܼܢܲܝ̈ ܐ̄ܪܵܙܹܗ</l>
                <l n="773">ܕܗܵܐ ܐܸܬܼܢܲܚܡܹܬܼ ܘܲܡܢܲܚܸܡ ܐ̄ܢܵܐ ܠܟܼܠܹܗ ܟܝܵܢܵܐ ܀</l>
                <l n="774">:ܫܠܵܡܵܐ ܥܲܡܟܼܘܿܢ ܐܸܡ݂ܲܪ ܠܐܲܚܵܘ̈ܗܝ ܒܢܲܝ̈ ܥܸܢܝܵܢܹܗ</l>
                <l n="775">ܕܗܵܐ ܣܵܠܹ̇ܩ ܐ̄ܢܵܐ ܘܲܡܛܲܝܸܒܼ ܐ̄ܢܵܐ ܐܲܬܼܪܵܐ ܠܟܼܠܟܼܘܿܢ ܀</l>
                <l n="776">:ܫܠܵܡܵܐ ܥܲܡܟܼܘܿܢ ܐܼܡܲ݁ܪ ܡ̇ܪܲܢ ܠܲܬܼܪܸܥܣܲܪܬܹܿܐ</l>
                <l n="777">ܕܥܲܡܟܼܘܿܢ ܐܝܼܬܼܿܝ ܥܕܲܡ̇ܐ ܠܥܵܠܲܡ ܕܠܵܐ ܫܘܼܠܵܡܵܐ ܀</l>
                <l n="778">:ܘܗܵܢܵܐ ܫܠܵܡܵܐ ܝܵܗܹ̇ܒܼ ܟܵܗܢܵܐ ܠܲܒܼܢܲܝ̈ ܥܹܕܬܵܐ</l>
                <l n="779">ܘܲܡܫܲܪܲܪ ܠܗܘܿܢ ܒܚܘܼܒܵܐ ܘܣܲܒܼܪܵܐ ܘܗܲܝܡܵܢܘܼܬܼܵܐ ܀</l>
                <l n="780">:ܘܡ̇ܐ ܕܐܸܬܼܥܲܬܲܕܼܘ ܝܲܠܕܲܝ̈ ܥܹܕܿܬܵܐ ܠܡܸܣܲܒܼ ܐ̄ܪ̈ܵܙܹܐ</l>
                <l n="781">ܩܵܥܹ̇ܐ ܟܵܗܢܵܐ ܕܲܠܩܲܕܿܝܼܫܹ̈ܐ ܝܵܐܹ̇ܠ ܒܘܼܕܼܫܵܐ ܀</l>
                <l n="782">:ܠܟܼܠ ܩܲܕܿܝܼܫܹ̈ܐ ܡܩܲܕܿܫܲܝ̈ ܒܪܘܼܚܵܐ ܕܣܝܼܡܲܬܼ ܒܢܲܝ̈ܵܐ</l>
                <l n="783">ܝܵܐܹ̇ܐ ܩܘܼܕܼܫܵܐ ܒܝܲܕܼ ܫܵܠ̇ܡܘܼܬܼܵܐ ܕܠܲܐܒܼܵܗ̈ܬܼܵܐ ܀</l>
                <l n="784">:ܠܟܼܠ ܩܲܕܿܝܼܫܹ̈ܐ ܕܩܲܕܿܫܲܬ̤ ܐܸܢܘܿܢ ܡܲܥܡܘܿܕܼܝܼܬܼܵܐ</l>
                <l n="785">ܝܵܐܹ̇ܐ ܩܘܼܕܼܫܵܐ ܐܲܝܟ ܢܵܡܘܿܣܵܐ ܥܹܕܿܬܵܢܵܝܵܐ ܀</l>
                <l n="786">:ܬܸܓܼܡܹ̈ܐ ܐ̄ܚܪ̈ܵܢܹܐ ܗܵܢ̇ܘܿܢ ܕܐܸܬܿܛܪܸܕܼܘ ܡ̣ܢ ܓܵܘ ܥܹܕܼܬܵܐ</l>
                <l n="787">ܠܵܐ ܢܸܫܬܵܘܬܿܦܘܼܢ ܒܡܲܣܒܼܵܐ ܕܐ̄ܪ̈ܵܙܹܐ ܐܲܠܵܗܵܐ ܀</l>
                <l n="788">:ܥܵܢܹ̇ܐ ܥܲܡܵܐ ܕܚܲܕܼ ܗ̄ܘ̣ ܐܲܒܼܵܐ ܗܵܘ̇ ܩܲܕܿܝܼܫܵܐ</l>
                <l n="789">ܕܡܸܡܬܼܘܿܡ ܐܝܼܬܼܵܘܗܝ ܕܠܵܐ ܫܘܼܪܵܝܵܐ ܘܠܵܐ ܫܘܼܠܵܡܵܐ ܀</l>
                <l n="790">:ܘܗܘ̤ ܐܲܫܘܝܼ ܠܲܢ ܕܢܸܩܢܸܐ ܒܛܲܝܒܿܘܼ ܩܲܕܝܼܫܘܼܬܼܵܐ</l>
                <l n="791">ܡ̣ܢ ܡ̇ܘܠܵܕܵܐ ܪܘܼܚܵܢܵܝܵܐ ܕܡܲܥܡܘܿܕܼܝܼܬܼܵܐ ܀</l>
                <l n="792">:ܘܚܲܕܼ ܗ̄ܘ̣ ܐܲܒܼܵܐ ܘܚܲܕܼ ܗ̄ܘ̣ ܐܵܦ ܒܪܵܐ ܘܪܘܼܚܵܐ ܕܩܘܼܕܼܫܵܐ</l>
                <l n="793">ܚܲܕܼ ܒܲܬܼܠܵܬܼܵܐ ܘܲܬܼܠܵܬܼܵܐ ܒܝܲܕܼ ܕܠܵܐ ܫܘܼܓܼܢܵܝܵܐ ܀</l>
                <l n="794">ܫܘܼܒܼܚܵܐ ܠܐܲܒܼܵܐ ܘܠܲܒܼܪܵܐ ܕܡܸܢܹܗ ܘܲܠܪܘܼܚ ܩܘܼܕܼܫܵܐ: </l>

                <pb ed="http://syriaca.org/bibl/1765" n="294"/>

                <l n="795">ܐܝܼܬܼܝܵܐ ܕܐܝܼܬܼܵܘܗܝ ܠܥܵܠܲܡ ܥܵܠܡܝܼܢ ܕܠܵܐ ܫܘܼܠܵܡܵܐ ܀</l>
                <l n="796">:ܗܵܝܕܹܿܝܢ ܟܵܗܢܵܐ ܗܘ̤ ܩܲܕܼܡ̇ܝܑܬܼ ܢܵܣܹ̇ܒܼ ܩܘܼܕܼܫܵܐ</l>
                <l n="797">ܕܢܲܠܸܦ ܠܥܲܡܵܐ ܕܐܵܦ ܗܘ̤ ܟܵܗܢܵܐ ܣܢܝܼܩ ܥܲܠ ܪ̈ܲܚܡܹܐ ܀</l>
                <l n="798">:ܟܵܗܢܵܐ ܕܩܲܕܹܿܫ ܣܢܝܼܩ ܥܲܠ ܡܲܣܒܼܵܐ ܕܐ̄ܪ̈ܵܙܹܐ ܣܓܼܝܼܕܹ̈ܐ</l>
                <l n="799">ܕܢܸܫܬܿܘܸܐ ܐܵܦ ܗܘ̤ ܠܫܵܘܬܵܦܘܼܬܼܵܐ ܕܪܲܗܒܼܘܿܢ ܚܲܝܹ̈ܐ ܀</l>
                <l n="800">:ܩܵܕܹ̇ܡ ܟܵܗܢܵܐ ܠܐܲܦܸܣܩܘܿܦܵܐ ܒܡܲܣܒܼܵܐ ܕܐ̄ܪ̈ܵܙܹܐ</l>
                <l n="801">ܐܸܢܗܘ̤ ܕܟܼܵܗܢܵܐ ܩܲܕܸܿܫ ܐܸܢܘܿܢ ܘܠܵܘ ܪܲܒܿ ܟܵܗܢܹ̈ܐ ܀</l>
                <l n="802">:ܘܐܝܼܕܼܵܐ ܒܐܝܼܕܼܵܐ ܢܵܣܒܿܝܼܢ ܟܵܗܢܹ̈ܐ ܘܡܲܫܲܡܫܵܢܹ̈ܐ</l>
                <l n="803">ܘܗܵܝܕܹܿܝܢ ܥܲܡܵܐ ܓܲܒܼܪܹ̈ܐ ܘܢܸܫܹ̈ܐ ܙܥܘܿܪܹ̈ܐ ܘܪܵܘܪ̈ܒܹܐ ܀</l>
                <l n="804">:ܘܥܲܡ ܡܲܦܲܩܬܹܿܗ ܕܟܼܵܗܢܵܐ ܡܒܲܪܸܟ ܠܥܲܡܵܐ ܘܐܸܡܲ݁ܪ</l>
                <l n="805">ܛܲܝܒܿܘܼܬܹܗ ܠܲܡ ܕܡ̇ܪܲܢ ܝܼܫܘܿܥ ܬܸܗܘܸܐ ܥܲܡܟܼܘܿܢ ܀</l>
                <l n="806">:ܢܵܦܹ̇ܩ ܩܘܼܕܼܫܵܐ ܒܦܝܼܢܟܼܵܐ ܘܟܼܵܣܵܐ ܒܗܸܕܼܪܵܐ ܘܫܘܼܒܼܚܵܐ</l>
                <l n="807">ܒܲܠܘܼܝܼܬܼ ܟܵܗܢܹ̈ܐ ܘܙܵܘܚܵܐ ܪܲܒܵܐ ܕܲܡܫܲܡܫܵܢܹ̈ܐ ܀</l>
                <l n="808">:ܐܲܠܦܹ̈ܐ ܕܥܝܼܪܹ̈ܐ ܘܲܡܫܲܡܫܵܢܹ̈ܐ ܕܢܘܼܪܵܐ ܘܪܘܼܚܵܐ</l>
                <l n="809">ܢܵܦ̇ܩܝܼܢ ܩܕܼܵܡ̇ܘܗܝ ܕܦܲܓܼܪܹܗ ܕܡ̇ܪܲܢ ܘܲܡܙܲܝܚܝܼܢ ܠܹܗ ܀</l>
                <l n="810">:ܚܵܕܹ̇ܝܢ ܟܠܗܘܿܢ ܒܢܲܝܹ̈ܐ ܕܥܹܕܿܬܵܐ ܘܟܼܠܹܗ ܥܲܡܵܐ</l>
                <l n="811">ܡ̇ܐ ܕܚܵܙܹ̇ܝܢ ܠܹܗ ܠܦܲܓܼܪܵܐ ܕܢܵܦܹ̇ܩ ܡ̣ܢ ܓܵܘ ܡܲܕܼܒܿܚܵܐ ܀</l>
                <l n="812">:ܘܐܲܟܼܕܝܼܘ ܫܠܝܼܚܹ̈ܐ ܒܡܵܪܲܢ ܒܵܬܼܪ ܩܝܵܡܬܹܿܗ</l>
                <l n="813">ܗܵܟܲܢ ܚܵ̇ܕܹܝܢ ܡܗܲܝܡܢܹ̈ܐ ܟܠܗܘܿܢ ܡ̇ܐ ܕܚܵܙܹ̇ܝܢ ܠܹܗ ܀</l>
                <l n="814">:ܪܲܒܿܘܼ ܐܲܚܲܝ̈ ܐ̄ܪܵܙܵܐ ܗܵܢܵܐ ܘܠܵܐ ܡܸܬܼܡܲܠܲܠ</l>
                <l n="815">ܘܐܲܝܢܵܐ ܕܡܸܫܟܲܚ ܕܣܵܦܹ̇ܩ ܢܸܣܦܲܩ ܐܸܢܗܘ̤ ܕܲܡܨܸܐ ܀</l>
                <l n="816">:ܐ̄ܪܵܙ ܠܝܼ ܐ̇ܪܵܙ ܠܝܼ ܩ̣ܥܵܐ ܐܹܫܲܥܝܵܐ ܬܗܝܼܪ ܩܲܢܒܼܝܼܢܹ̈ܐ</l>
                <l n="817">ܥܲܠ ܓܸܠܝܝܵܢܵܐ ܐܲܠܵܗܵܐ ܕܚܲܙ̣ܵܐ ܒܗܲܝܟܠܵܐ ܀</l>
                <l n="818">:ܐܸܢܗܘ̤ ܕܐܸܒܼܥܸܐ ܕܐܸܟܼܬܿܘܿܒܼ ܡܸܕܹܿܡ ܥܲܠ ܗܵܢ ܒܲܪܒܵܐ</l>
                <l n="819">ܠܵܐ ܣܵܦ̇ܩܝܼܢ ܠܝܼ ܟܠ ܩܲܪ̈ܛܲܝܣܹܐ ܕܲܒܼܗܵܢܵܐ ܟܠ ܀</l>
                <l n="820">:ܠܲܓܼܡܝܼܪܹ̈ܐ ܬܘܼܒܼ ܘܠܲܡܫܲܡ̈ܠܲܝܵܐ ܚܵܫܲܚ ܒܸܣܪܵܐ</l>
                <l n="821">ܠܫܲܒܼܪܹ̈ܐ ܚܲܠܒܼܵܐ ܥܕܲܡ̇ܐ ܕܢܸܡܛܘܿܢ ܠܲܓܼܡܝܼܪܘܼܬܼܵܐ ܀</l>
                <l n="822">:ܡܲܢ ܕܐܵܟܹ̇ܿܠ ܦܲܓܼܪܝ ܗܘ̤ ܡܩܵܘܸܐ ܒܝܼ ܘܐܸܢܵܐ ܠܲܡ ܒܹܗ</l>
                <l n="823">ܐܸܢܗܘ̤ ܕܢܸܛܲܪ ܟܠ ܦܘܼܩܕܵܢܲܝ̈ ܒܲܙܗܝܼܪܘܼܬܼܵܐ ܀</l>
                <l n="824">:ܡܲܢ ܕܐܸܟܹ̇ܠ ܦܲܓܼܪܝ ܘܫܵܬܹ̇ܐ ܡ̣ܢ ܕܼܡܝ ܟܲܕܼ ܠܵܐ ܫܵܘܹ̇ܐ</l>
                <l n="825">ܠܚܘܼܝܵܒܹܗ ܓܹܝܪ ܐܵܟܹ̇ܠ ܘܫܵܬܹ̇ܐ ܕܠܵܐ ܝܘܼܬܼܪܵܢܵܐ ܀ </l>

                <pb ed="http://syriaca.org/bibl/1765" n="295"/>

                <l n="826">:ܦܵܫܹ̇ܛ ܐܝܼܕܼܵܘ̈ܗܝ ܐܲܝܢܵܐ ܕܩܵܪܹܒܼ ܠܡܸܣܲܒܼ ܦܲܓܼܪܵܐ</l>
                <l n="827">ܟܲܕܼ ܠܝܲܡܝܼܢܹܗ ܡܥܲܠܸܐ ܘܣܵܐܹ̇ܡ ܠܥܸܠ ܡ̣ܢ ܚܒܲܪܬܼܵܗ̇ ܀</l>
                <l n="828">:ܒܲܕܼܡܘܼܬܼ ܨܠܝܼܒܼܵܐ ܦܵܟܲ݁ܪ ܠܐܝܼܕܼܵܘ̈ܗܝ ܗܘ̤ ܢܵܣܘܿܒܼܵܐ</l>
                <l n="829">ܘܟܸܢ ܡܩܲܒܸܿܠ ܠܹܗ ܠܦܲܓܼܪܹܗ ܠܥܸܠ ܡ̣ܢ ܨܠܝܼܒܼܵܐ ܀</l>
                <l n="830">:ܠܥܸܠ ܡ̣ܢ ܨܠܝܼܒܼܵܐ ܐܸܬܼܒܲܙܲܚ ܗ̄ܘ̣ܵܐ ܡ̇ܪܲܢ ܝܼܫܘܿܥ</l>
                <l n="831">ܘܒܹܗ ܒܲܨܠܝܼܒܼܵܐ ܦܪ݂ܲܚ ܘܐܸܬܼܥܲܠܝܼ ܠܪܵܘܡܵܐ ܕܲܠܥܸܠ ܀</l>
                <l n="832">:ܒܗܵܢܵܐ ܛܘܼܦܣܵܐ ܩܵܪܹ̇ܒܼ ܢܵܣܹ̇ܒܼ ܐܲܝܢܵܐ ܕܢܵܣܹ̇ܒܼ</l>
                <l n="833">ܘܟܼܵܗܵܢܵܐ ܕܝܵܗܹ̇ܒܼ ܐܵܡܲܪ ܨܹܐܕܼܵܘܗܝ ܦܲܓܼܪܹܗ ܕܡ̇ܪܲܢ ܀</l>
                <l n="834">:ܢܵܣܹ̇ܒܼ ܒܐܝܼܕܼܵܘ̈ܗܝ ܦܲܓܼܪܵܐ ܣܓܼܝܼܕܼܵ ܕܡ̇ܪܵܐ ܕܟܼܠܵܐ</l>
                <l n="835">ܘܲܡܥܲܦܸܩ ܠܹܗ ܘܲܡܢܲܫܸܩ ܠܹܗ ܒܚܘܼܒܵܐ ܘܪ̈ܲܚܡܹܐ ܀</l>
                <l n="836">:ܡܲܥܸܠ ܛܵܡܲ݁ܪ ܚܡܝܼܪܵܐ ܕܚܲܝܹ̈ܐ ܒܗܲܝܟܲܠ ܦܲܓܼܪܹܗ</l>
                <l n="837">ܕܢܸܗܘܸܐ ܦܲܓܼܪܹܗ ܡܩܲܕܿܫܵܐ ܒܡܲܣܒܼܵܐ ܕܦܲܓܼܪܹܗ ܕܡ̇ܪܲܢ ܀</l>
                <l n="838">:ܠܚܵܘ̈ܒܹܿܗ ܡܚܲܣܸܐ ܠܡܘܼܡܹ̈ܐ ܡܕܲܟܸܿܐ ܠܟܹܐܒܹ̈ܐ ܡܲܐܣܸܐ</l>
                <l n="839">ܘܲܠܟܼܘܼ̈ܬܼܡ̇ܐ ܡܚܲܠܸܠ ܡ̇ܪܹܩ ܒܙܘܿܦܵܐ ܕܪ̈ܲܚܡܵܘܗܝ ܀</l>
                <l n="840">:ܘܟܲܕܼ ܡܸܬܼܦܲܠܲܓܼ ܦܲܓܼܪܵܐ ܘܲܕܼܡ̇ܐ ܠܟܼܠ ܢܵܣܘܿܒܹ̈ܐ</l>
                <l n="841">ܩܵܥ̇ܝܵܐ ܥܹܕܿܬܵܐ ܠܐܝܼܩܵܪ ܐ̄ܪ̈ܵܙܹܐ ܘܗܵܠܹܝܢ ܐܵܡ̇ܪܵܐ ܀</l>
                <l n="842">:ܗܵܐ ܣܲܡ ܚܲܝܹ̈ܐ ܗܵܐ ܡܸܬܼܦܲܠܲܓܼ ܒܥܹܕܿܬܼ ܩܘܼܕܼܫܵܐ</l>
                <l n="843">ܬܵܘ ܡ̇ܝܘܿܬܹ̈ܐ ܣܲܒܼܘ ܘܐܸܬܼܚܲܣܵܘ ܡ̣ܢ ܚܵܘܒܲܝ̈ܟܿܘܿܢ ܀</l>
                <l n="844">:ܗܵܢ̇ܵܘ ܦܲܓܼܪܹܗ ܘܲܕܼܡܹܗ ܕܡ̇ܪܲܢ ܒܫܲܪܝܼܪܘܼܬܼܵܐ</l>
                <l n="845">ܕܫܲܩ̣ܠܘܼܗܝ ܥܲܡܡܹ̈ܐ ܘܐܸܬܼܚܲܣܝܼܘ ܒܹܗ ܕܠܵܐ ܦܠܝܼܓܼܘܼܬܼܵܐ ܀</l>
                <l n="846">:ܗܵܢܵ̇ܘ ܣܲܡܵܐ ܕܡܲܐܣܸܐ ܟܹܐܒܹ̈ܐ ܘܫܘܼܪ̈ܲܝܵܐ ܣܪ̈ܲܝܵܐ</l>
                <l n="847">ܣܲܒܼܘ ܡ̇ܝܘܿܬܹ̈ܐ ܘܐܸܬܿܕܼܵܟܵܘ ܒܹܗ ܡ̣ܢ ܚܵܘ̈ܒܲܝܟܿܘܿܢ ܀</l>
                <l n="848">:ܬܵܘ ܣܲܒܼܘ ܡܲܓܼܵܢ ܫܘܼܒܼܩܵܢ ܘܣܲܛܼܠ̈ܘܵܬܼܵܐ</l>
                <l n="849">ܒܦܲܓܼܪܵܐ ܘܲܕܼܡ̇ܐ ܕܫܵܩܹ̇ܠ ܚܛܝܼܬܹܗ ܕܥܵܠܡܵܐ ܟܠܹܗ ܀</l>
                <l n="850">:ܘܡ̣ܢ ܕܐܸܫܬܵܘܬܲܦܘ ܒܦܲܓܼܪܵܐ ܘܲܕܼܡ̇ܐ ܟܠܹܗ ܟܸܢܫܵܐ</l>
                <l n="851">ܡܲܩܦܝܼܢ ܘܐܵܡ̇ܪܝܼܢ ܒܝܲܕܼ ܚܲܕܼܘܼܬܼܵܐ ܘܲܦܨܝܼܚܘܼܬܼܵܐ ܀</l>
                <l n="852">:ܡ̇ܪܲܢ ܝܼܫܘܿܥ ܡܲܠܟܵܐ ܣܓܿܝܼܕܼܵܐ ܡ̣ܢ ܟܠ ܒܸܪ̈ܝܵܢ</l>
                <l n="853">ܒܲܛܸܠ ܡܸܢܲܢ ܒܚܲܝܠܵܐ ܕܐ̄ܪ̈ܵܙܲܝܟ ܟܠ ܢܼܟܼܝܵܢܝܼ̈ܢ ܀</l>
                <l n="854">:ܘܡ̇ܐ ܕܕܼܵܢܲܚ ܐܲܢ̄ܬܿ ܒܚܲܪܬܼܵܐ ܕܙܲܒܼܢܹ̈ܐ ܠܦܘܼܪܩܵܢ ܟܠܵܐ</l>
                <l n="855">ܢܸܦܘܿܩ ܠܐܘܼܪܥܵܟ ܒܦܵܪܹܗ̄ܣܝܼܵܐ ܒܝܲܕܼ ܐܘܿܫܲܥܢܹ̈ܐ ܀</l>
                <l n="856">:ܘܢܵܘܕܹܿܐ ܠܲܫܡܵܟ ܥܲܠ ܛܲܝܒܿܘܼܬܼܵܟ ܕܲܠܘܵܬܼ ܓܸܢܣܲܢ</l>
                <l n="857">ܕܚܲܣܝܼܬܿ ܚܵܘ̈ܒܲܝܢ ܘܲܥ̣ܛܲܝܬܿ ܐܸܢܘܿܢ ܒܦܲܓܼܪܵܟ ܘܲܕܼܡܵܟ ܀</l>
                <l n="858">ܘܗܵܪܟܵܐ ܘܬܲܡ̇ܢ ܡܸܫܬܿܘܸܐ ܕܢܲܣܸܩ ܠܐܲܠܵܗܘܼܬܼܵܟ: </l>

                <pb ed="http://syriaca.org/bibl/1765" n="296"/>

                <l n="859">ܫܘܼܒܼܚܵܐ ܦܲܐܝܵܐ ܥܲܡ ܬܵܘܕܿܝܼܬܼܵܐ ܥܠܵܠܲܡ ܥܵܠܡܝܼܢ ܀</l>
                <l n="860">:ܗܵܝܕܹܿܝܢ ܩܵܥܹ̇ܐ ܟܵܪܘܿܙ ܥܹܕܿܬܵܐ ܒܟܼܵܪܘܿܘܙܼܬܹܗ</l>
                <l n="861">ܘܲܡܚܵܦܸܛ ܠܹܗ ܠܥܲܡܵܐ ܕܢܵܘܕܹܿܐ ܘܗܵܟܲܢ ܐܸܡܲ݁ܪ ܀</l>
                <l n="862">:ܟܠܲܢ ܐܲܝܠܹܝܢ ܕܲܠܡܵܘܗܲܒܼܬܼܵܐ ܕܐ̄ܪ̈ܵܙܹܐ ܐܸܫܬܿܘܝܼܢ</l>
                <l n="863">ܢܵܘܕܹܿܐ ܘܢܸܣܓܿܘܿܕܼ ܘܲܢܫܲܒܲܚ ܠܹܗ ܠܐܲܠܵܗ ܟܠܵܐ ܀</l>
                <l n="864">:ܘܥܵܢܹ̇ܐ ܥܲܡܵܐ ܠܹܗ ܬܸܫܒܿܘܿܚܬܼܵܐ ܥܲܠ ܡ̇ܘܗܲܒܼܬܹܗ</l>
                <l n="865">ܕܠܵܐ ܡܸܬܼܦܲܪܥܵܐ ܠܥܵܠܲܡ ܥܵܠܡܝܼܢ ܐܵܡܹܝܢ ܘܐܵܡܹܝܢ ܀</l>
                <l n="866">:ܗܵܝܕܹܿܝܢ ܟܵܗܢܵܐ ܡܨܲܠܸܐ ܘܡ̇ܘܕܹܿܐ ܠܐܲܠܵܗ ܟܠܵܐ</l>
                <l n="867">ܕܐܲܫܘܝܼ ܠܓܸܢܣܲܢ ܠܐ̄ܪ̈ܵܙܹܐ ܫܒܼܝܼܚܹ̈ܐ ܕܠܵܐ ܡܸܬܼܡܲܠܠܝܼܢ ܀</l>
                <l n="868">:ܘܒܼܵܥܹ̇ܐ ܘܲܡܦܝܼܣ ܕܲܢܚܲܝܸܠ ܠܲܢ ܕܢܸܫܦܲܪ ܩܘܼܕܼܡ̇ܘܗܝ</l>
                <l n="869">ܒܝܲܕܼ ܚܘܼܫܵܒܹ̈ܐ ܘܡܸܠܹ̈ܐ ܐܲܟܲܚ̄ܕܼ ܘܲܒܼܣܘܼܥܪ̈ܵܢܹܐ ܀</l>
                <l n="870">:ܗܵܝܕܹܿܝܢ ܨܠܘܿܬܼܵܐ ܕܐܲܠܸܦ ܦܘܼܡ̇ܐ ܗܵܘ̇ ܡܲܚܝܢܵܐ</l>
                <l n="871">ܡܨܲܠܹܝܢ ܟܠܗܘܿܢ ܒܡܲܕܼܒܿܚܵܐ ܘܲܠܒܲܪ ܒܲܟܼܢܝܼܫܘܼܬܼܵܐ ܀</l>
                <l n="872">:ܒܵܗ̇ ܗ̄ܘ̣ ܡܫܲܪܹܝܢ ܨܠܘܿܬܼܵܐ ܟܠܵܗ̇ ܒܨܲܦܪܵܐ ܘܪܲܡܫܵܐ</l>
                <l n="873">ܘܒܼܵܗ̇ ܗ̄ܘ̣ ܡܫܲܠܡܝܼܢ ܐ̄ܪ̈ܵܙܹܐ ܟܠܗܘܿܢ ܕܥܹܕܲܬܼ ܩܘܼܕܼܫܵܐ ܀</l>
                <l n="874">:ܗ̤ܝ ܠܲܡ ܐܝܼܬܹܝܗ̇ ܨܠܘܿܬܼܵܐ ܟܠܵܗ̇ ܗܵܝ̇ ܚܵܒܼܘܿܫܬܵܐ</l>
                <l n="875">ܘܡ̣ܢ ܒܸܠܥܵܕܹܝܗ̇ ܠܵܐ ܡܸܬܼܓܲܟܪܵܐ ܨܠܘܿܬܼܵܐ ܟܠܵܗ̇ ܀</l>
                <l n="876">:ܗܵܝܕܹܝܢ ܢܵܦܹ̇ܩ ܩܵܐܹ̇ܡ ܥܲܠ ܬܪܲܥ ܡܲܕܼܒܿܚܵܐ</l>
                <l n="877">ܘܦܵܫܹ̇ܛ ܐܝܼܕܼܵܘ̈ܗܝ ܘܲܡܒܲܪܸܟ ܠܹܗ ܠܥܲܡܵܐ ܘܐܸܡܲ݁ܪ ܀</l>
                <l n="878">:ܠܥܲܡܵܐ ܟܠܹܗ ܡܒܲܪܸܟ ܟܵܗܢܵܐ ܒܗܵܘ̇ ܥܸܕܵܢܵܐ</l>
                <l n="879">ܒܛܘܼܦܣܵܐ ܕܒܲܪܸܟ ܡ̇ܪܲܢ ܝܼܫܘܿܥ ܠܲܬܼܪܥܣܲܪܬܹܿܗ ܀</l>
                <l n="880">:ܒܝܘܿܡ ܣܘܼܠܵܩܹܗ ܐܲܪܝܼܡ ܐܝܼܕܼܵܘ̈ܗܝ ܪܲܒܵܐ ܕܟܼܘܼܡܪܹ̈ܐ</l>
                <l n="881">ܘܒܲܪܸܟ ܘܟܲܗܹܢ ܠܲܬܼܪܸܥܣܲܪܬܹܿܗ ܘܟܸܢ ܐܸܬܼܥܲܠܝܼ ܀</l>
                <l n="882">:ܐ̄ܪܵܙ ܢܘܼܚܵܡܹܗ ܪܲܙܸܙ ܟܵܗܢܵܐ ܒܫܘܼܡܠܵܝ ܐ̄ܪ̈ܵܙܹܐ</l>
                <l n="883">ܘܐ̄ܪܵܙ ܓܸܠܝܵܢܹܗ ܩܕܼܵܡ ܬܲܠܡܝܼܕܼܵܘ̈ܗܝ ܒܝܲܕܼ ܦܘܼܠܵܓܹܗ ܀</l>
                <l n="884">:ܒܲܦܫܵܛ ܐܝܼܕܼܵܘ̈ܗܝ ܕܟܼܵܗܢܵܐ ܙܲܗܝܵܐ ܕܠܲܐܦܲܝ̈ ܪܵܘܡܵܐ</l>
                <l n="885">ܡܲܣܪܲܚ ܒܘܼܪܟܿܬܼܵܐ ܠܟܼܠܹܗ ܟܸܢܫܵܐ ܘܗܵܟܲܢ ܐܵܡܲ݁ܪ ܀</l>
                <l n="886">:ܗܵܘ̇ ܕܒܲܪܸܟ ܠܲܢ ܒܟܼܠ ܒܘܼܪ̈ܟܵܬܼܵܐ ܕܪܘܼܚ ܒܲܫܡܲܝܵܐ</l>
                <l n="887">ܗܵܫܵܐ ܐܵܦ ܗܘ̤ ܢܒܲܪܸܟ ܠܟܼܠܲܢ ܒܚܲܝܠܵܐ ܕܐ̄ܪ̈ܵܙܵܘܗܝ ܀</l>
                <l n="888">:ܒܗܵܕܹܐ ܒܘܼܪܟܿܬܼܵܐ ܕܲܡܒܲܪܸܟ ܠܲܢ ܟܵܗܢܵܐ ܙܲܗܝܵܐ</l>
                <l n="889">ܨܵܐܲܪ ܐ̄ܪ̈ܵܙܵܐ ܕܗܵܝ̇ ܕܲܥܬܼܝܼܕܼܵܐ ܕܬܸܥܘܼܪ ܨܹܐܕܲܝܢ ܀</l>
                <l n="890">:ܡ̇ܐ ܕܐܸܬܼܢܲܚܲܡ̄ܢ ܡ̣ܢ ܒܹܝܬܼ ܡܝܼ̈ܬܹܐ ܘܲܠܒܸܫ̣̄ܢ</l>
                <l n="891">ܠܥܸܠ ܠܲܫܡܲܝܵܐ ܡܬܼܥܲܠܹܝܢܲܢ ܥܲܡ ܦܵܪܘܿܩܵܐ ܀</l>
                <l n="892">ܬܲܡ̇ܢ ܒܵܛ̇ܠܝܼܢ ܚܲܫܹ̈ܐ ܟܠܗܘܿܢ ܡ̣ܢ ܐ̄ܢܵܫܘܼܬܲܢ: </l>

                <pb ed="http://syriaca.org/bibl/1765" n="297"/>

                <l n="893">ܘܡܸܬܼܒܲܣܡܝܼܢܲܢ ܒܛܘܼܒܹ̈ܐ ܪ̇ܓܼܝܼܓܹܐ ܕܠܵܐ ܫܘܼܠܵܡܵܐ ܀</l>
                <l n="894">:ܒܗܵܢܵܐ ܥܵܠܡܵܐ ܕܒܹܗ ܡܕܲܝܪܼܝܼܢܲܢ ܒܚܲܫܹ̈ܐ ܟܠܗܘܿܢ</l>
                <l n="895">ܢܸܛܲܪ ܚܲܝܲܝ̈ܢ ܡ̣ܢ ܢܸܟܼܝܵܢܹ̈ܐ ܕܲܟܼܣܹܝܢ ܘܲܓܼܠܹܝܢ ܀</l>
                <l n="896">:ܘܐܲܝܟ ܕܐܲܫܘܝܼ ܠܲܢ ܠܡܲܣܒܼܵܐ ܕܐ̄ܪ̈ܵܙܵܘܗܝ ܒܝܲܕܼ ܛܲܝܒܿܘܼܬܹܗ</l>
                <l n="897">ܢܲܫܘܸܐ ܠܟܼܠܲܢ ܕܢܸܗܘܸܐ ܗܲܝܟܿܠܹ̈ܐ ܠܐܲܠܵܗܘܼܬܹܗ ܀</l>
                <l n="898">:ܘܲܒܼܟܼܠ ܢܸܫܡܵܐ ܢܵܘܕܼܵܐ ܘܢܸܣܓܿܘܿܪ ܘܲܢܫܲܒܲܚ ܠܹܗ</l>
                <l n="899">ܥܲܠ ܡ̇ܘܗܲܒܼܬܹܗ ܕܠܵܐ ܡܸܬܼܡܲܠܠܵܐ ܒܠܸܫܵܢ ܒܸܣܪܵܐ ܀</l>
                <l n="900">:ܥܵܠܹܝܢ ܡܲܣܪܲܚ ܟܵܗܢܵܐ ܙܲܗܝܵܐ ܒܝܲܕܼ ܒܘܼܪ̈ܟܵܬܹܗ</l>
                <l n="901">ܘܲܒܼܝܲܡܝܼܢܹܗ ܪܵܫܹ̇ܡ ܠܟܸܢܫܵܐ ܒܪܘܼܫܡܵܐ ܚܲܝܵܐ ܀</l>
                <l n="902">:ܗܸܠܹܝܢ ܐܸܢܘܿܢ ܐ̄ܪ̈ܵܙܹܐ ܫܒܼܝܼܚܹ̈ܐ ܕܥܹܕܲܬܼ ܩܘܼܕܼܫܵܐ</l>
                <l n="903">ܘܗܵܢܵܘ̇ ܛܲܟܼܣܵܐ ܕܒܹܗ ܡܸܬܼܓܲܡܪܝܼܢ ܡ̣ܢ ܟܵܗܢܘܼܬܼܵܐ ܀</l>
                <l n="904">:ܛܘܼܒܼܵܘܗܝ ܠܐܲܝܢܵܐ ܕܲܕܼܟܸܐ ܠܸܒܹܿܗ ܒܗܵܘ̇ ܥܸܕܼܢܵܐ</l>
                <l n="905">ܕܒܹܗ ܡܸܬܼܩܲܕܿܫܝܼܢ ܐ̄ܪ̈ܵܙܹܐ ܕܚܝܼܠܹ̈ܐ ܕܦܲܓܼܪܹܗ ܕܡܵܪܲܢ ܀</l>
                <l n="906">:ܥܝܼܪܹ̈ܐ ܒܪܵܘܡܵܐ ܝܵܗ̇ܒܿܝܼܢ ܛܘܼܒܼܵܐ ܠܲܒܼܢܲܝ̈̄ ܥܹܕܿܬܵܐ</l>
                <l n="907">ܕܐܸܫܬܿܘܝܼܘ ܠܡܲܣܒܼܵܐ ܕܦܲܓܼܪܹܗ ܘܲܕܼܡܹܗ ܕܡ̇ܪܲܢ ܝܼܫܘܿܥ ܀</l>
                <l n="908">:ܫܘܼܒܼܚܵܐ ܠܲܫܡܵܟ ܥܲܠ ܡܵܘܗܲܒܼܬܼܵܟ ܕܠܵܐ ܡܸܬܼܡܲܠܠܵܐ</l>
                <l n="909">ܘܡܲܢ̣ܘܼ ܣܵܦܹ̇ܩ ܕܢܸܦܪܘܼܥ ܫܘܼܒܼܚܵܐ ܠܐܲܠܵܗܘܼܬܼܵܟ ܀</l>
                <l n="910">:ܬܵܐ ܟܹܝܬܼ ܡܸܟܹܿܝܠ ܐܘܿ ܒܲܪ ܐ̄ܪܵܙܵܐ ܕܲܒܼܢܲܝ̈ ܥܹܕܿܬܵܐ</l>
                <l n="911">ܝܼܠܲܦ ܛܲܟܼܣܵܐ ܕܒܹܗ ܬܸܬܼܩܲܪܲܒܼ ܨܹܝܕ ܟܵܗܢܘܼܬܼܵܐ ܀</l>
                <l n="912">:ܕܠܵܐ ܬܸܬܼܩܲܪܲܒܼ ܐܲܝܟ ܡ̇ܐ ܕܲܓܼܪܲܡ ܫܠܝܼܚܵܐ ܦܵܘܠܘܿܣ</l>
                <l n="913">:ܒܠܸܒܵܐ ܕܲܟܼܝܵܐ ܩܪܘܿܒܼ ܨܹܝܕ ܦܲܓܼܪܹܗ ܘܲܕܼܡܹܗ ܕܡܪܲܢ</l>
                <l n="914">ܕܲܡܚܲܣܹܝܢ ܠܵܟ ܡ̣ܢ ܟܘܼ̈ܬܼܡ̇ܬܼܵܐ ܕܚܵܘ̈ܒܹܿܗ ܕܲܣܥܲܪ̣ܬܿ ܀</l>
                <l n="915">:ܠܵܐ ܢܵܕܼܵܐ ܠܗܘܿܢ ܡ̣ܢ ܚܲܛܵܝܵܐ ܕܨܵܒܹ̇ܐ ܕܲܢܬܼܘܼܒܼ</l>
                <l n="916">ܘܠܵܐ ܡ̣ܢ ܛܲܢܦܵܐ ܕܐܲܒܼܝܼܠ ܘܲܡܥܵܩ ܥܲܠ ܛܲܢܦܘܼܬܹܗ ܀</l>
                <l n="917">:ܒܗܵܕܹܐ ܬܸܢܘܲܝ ܡܩܲܒܿܠܝܼܢ ܠܛܲܢܦܹ̈ܐ ܘܲܠܚܲܛܵܝܹ̈ܐ</l>
                <l n="918">ܕܣܵܝ̇ܡܝܼܢ ܩܝܵܡܵܐ ܕܠܵܐ ܢܸܬܼܗܲܦܟܿܘܼܢ ܠܲܥܒܼܵܕܲܝܗܘܿܢ ܀</l>
                <l n="919">ܥܲܡܹܗ ܕܟܼܵܗܢܵܐ ܨܲܠܵܐ ܒܚܘܼܒܵܐ ܒܗܵܘ̇ ܥܸܕܼܵܢܵܐ: </l>

                <pb ed="http://syriaca.org/bibl/1765" n="298"/>

                <l n="920">ܕܲܡܩܲܒܸܿܠ ܠܵܟ ܝܵܗܹ̇ܒܼ ܚܲܝܹ̈ܐ ܘܫܵܒܹ̇ܩ ܚܵܘ̈ܒܹܿܐ ܀</l>
                <l n="921">:ܐܸܙܕܹܿܗ̄ܪ ܡܸܟܹܿܝܝܠ ܕܠܵܐ ܬܸܦܘܿܩ ܠܵܟ ܠܒܲܪ ܡ̣ܢ ܗܲܝܟܿܠܵܐ</l>
                <l n="922">ܒܗܵܘ̇ ܥܸܕܼܵܢܵܐ ܕܒܹܗ ܡܸܬܼܩܲܕܿܫܝܼܢ ܐ̄ܪ̈ܵܙܹܐ ܕܚܝܼܠܹ̈ܐ ܀</l>
                <l n="923">:ܡܲܢ̣ܘܼ ܗܵܢܵܐ ܕܲܒܼܨܸܒܼܝܵܢܹܗ ܢܢܲܟܼܪܸܐ ܢܲܦܫܹܗ</l>
                <l n="924">ܠܗܵܝ̇ ܡܸܫܬܿܘܼܬܼܵܐ ܕܐܸܙܕܲܡܲܢܘ ܠܵܗ̇ ܥܝܼܪܹ̈ܐ ܘܐ̄ܢܵܫܵܐ ܀</l>
                <l n="925">:ܡܲܢ̣ܘܼ ܗܵܢܵܐ ܕܟܲܕܼ ܒܲܡܢܵܬܼܵܐ ܣܝܼܡ ܕܲܒܼܢܲܝ̈ܵܐ</l>
                <l n="926">ܥܲܡ ܢܘܼܟܼܪ̈ܵܝܹܐ ܕܛܸܪܕܲܬ̤ ܥܹܕܿܬܵܐ ܩܢܘܿܡܹܗ ܣܵܐܹ̇ܡ ܀</l>
                <l n="927">:ܗܵܢ̇ܘܵ ܙܲܒܼܢܵܐ ܕܙܵܕܹܩ ܕܲܢܩܘܼܡ ܡܲܠܲܐܟܼܵܐܝܼܬܼ</l>
                <l n="928">ܒܗܵܘ̇ ܥܸܕܵܢܵܐ ܕܒܹܗܘ̣ ܡܲܓܿܢܵܐ ܪܘܼܚܵܐ ܕܩܘܼܕܼܫܵܐ ܀</l>
                <l n="929">:ܗܵܢ ܥܸܕܼܵܢܵܐ ܚܲܝܹ̈ܐ ܝܵܗܹ̇ܒܼ ܠܲܕܼܩܵܐܹ̇ܡ ܒܹܗ</l>
                <l n="930">ܗܵܢ ܥܸܕܵܢܵܐ ܕܵܫܢܹ̈ܐ ܡܦܲܠܸܓܼ ܠܲܕܼܢܵܣܹ̇ܒܼ ܠܹܗ ܀</l>
                <l n="931">:ܛܘܼܒܼܵܘܗܝ ܠܐܲܝܢܵܐ ܕܲܡܗܲܝܡܸܢ ܒܹܗ ܘܢܵܣܹ̇ܒܼ ܡܸܢܹܗ</l>
                <l n="932">ܕܐܸܢ ܡܝܼܬܼ ܚܵܝܹ̇ܐ ܘܐܸܢ ܚܲܝ ܠܵܐ ܢܡܘܼܬܼ ܒܣܲܟܼܠܘܵܬܹ̈ܗ ܀</l>
                <l n="933">:ܗܵܪܟܵܐ ܐܸܠܦܲܢ ܠܒܹܝܬܼ ܢܵܘܚܵܐ ܡܛܵܬ̤ ܘܲܡܨܝܼܕܿܬܿܢ ܟܠܵܬ̤</l>
                <l n="934">ܡ̇ܕܹܝܢ ܢܸܫܬܿܘܿܩ ܢܝܼܫܲܢ ܗ̄ܘ̣ܵܐ ܓܹܝܪ ܗܵܘ̇ ܡ̇ܐ ܕܟܲܢܫܲܬ̤ ܀</l>
                <l n="935">:ܐܵܘܕܲܝܼܬܼ ܡ̣ܢ ܩܕܝܼܡ ܕܠܵܐ ܒܙܘܼܛܵܡܹ̈ܐ ܡܚܝܼܠܘܼܬܼܝ ܬܚܲܝܒܼܘܼܢ</l>
                <l n="936">ܘܗܵܫܵܐ ܒܚܘܼܒܵܐ ܬܪܘܿܨܘ ܒܘܼܨܵܪ̈ܝ ܐܸܢܗܘ̤ ܕܬܸܫܟܿܚܘܼܢ ܀</l>
                <l n="937">:ܫܘܼܒܼܚܵܐ ܠܲܫܡܵܟ ܕܫܲܠܸܡܬܿ ܥܲܡܲܢ ܗܵܘ̇ ܕܒܼܵܟ ܫܲܪܝܼܢ</l>
                <l n="938">ܘܬܼܵܘܕܿܝܼ ܠܐܲܒܼܘܼܟ ܘܲܠܪܘܼܚܩܘܼܕܼܫܵܐ ܠܥܵܠܲܡ ܥܵܠܡܝܼܢ ܀ ܀</l>
            </div>

        </body>
    </text>
</TEI>
