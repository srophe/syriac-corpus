<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8604">On Samson (Memra 75) - <foreign xml:lang="syr">ܥܲܠ ܫܠܹܝܡܘܿܢ ܘܥܲܠ ܓܒܝܼܬܹܗ ܘܥܲܠ ܕܝܢܘܼܬܹܗ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">The Oxford-BYU Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>Created by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person" ref=""/>
                </respStmt>
                <respStmt>
                    <resp>Edited by</resp>
                    <name type="person" ref=""
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person" ref=""
                        ><!-- Name of the person who transcribed the Syriac text --></name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <pubPlace>
                        <placeName ref="">Jean and Alexander Heard Library System, Vanderbilt
                            University, Nashville, Tennessee, USA</placeName>
                    </pubPlace>
                </distributor>
                <authority>The Oxford-BYU Syriac Corpus</authority>
                <idno type="URI">https://syriaccorpus.org/103</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <msDesc>
                    <msIdentifier>
                        <settlement>Oxford</settlement>
                        <repository>British Library</repository>
                        <idno>Oriental 5463</idno>
                        <altIdentifier>
                            <idno>BL Or. 5463</idno>
                        </altIdentifier>
                    </msIdentifier>
                </msDesc>
            </sourceDesc>
        </fileDesc>
        <encodingDesc>
            <editorialDecl>
                <p>The Oxford-BYU Syriac Corpus is a joint project of the University of Oxford and
                    Brigham Young University in collaboration with Vanderbilt University and the
                    Initiative for Digital Humanities, Media, and Culture at Texas A&amp;M
                    University.</p>
                <!-- Look at editorialDecl desription in P5 for labels (https://www.tei-c.org/release/doc/tei-p5-doc/en/html/ref-editorialDecl.html) and use as necessary to describe the corpus/text in question -->
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-04-19" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text>
        <body>
            <div1 type="part" n="75">
                <head>
                    <title>On Solomon (Memra 75)</title>
                </head>
                <head xml:lang="syr">
                    <title xml:lang="syr">ܥܲܠ ܫܠܹܝܡܘܿܢ ܘܥܲܠ ܓܒܝܼܬܹܗ ܘܥܲܠ ܕܝܢܘܼܬܹܗ</title>
                </head>
                <div2 type="rubric" xml:lang="syr">
                    <pb ed="http://syriaca.org/manuscript/2289" n="f.275v"/>
                    
                    <l>܀ ܢܘ܀ ܕܥܲܠ ܫܠܹܝܡܘܿܢ܀</l>  
                    <l>ܕܝܼܠܹܗ ܟܲܕ ܕܝܼܠܹܗ܀</l>
                    <l>:ܡܹܐܡܪܵܐ ܕܚܲܡܫܝܼܢ ܘܸܫܬܼܵܐ</l>
                    <l>ܕܲܥܒܝܼܕ ܠܹܗ ܥܲܠ ܫܠܹܝܡܘܿܢ ܘܥܲܠ ܓܒܝܼܬܹܗ ܘܥܲܠ ܕܝܢܘܼܬܹܗ܀</l>
                </div2>
                <div2 type="text" xml:lang="syr">
<l n="1">:ܕܘܝܼܕ ܡܲܠܟܵܐ ܫܩ̣ܠ ܫܘܠܛܢܵܐ ܕܡܠܟܘܼܬ ܥܵܠܲܡ</l>
<l n="2">ܘܝܗܒܹܗ ܠܒܼܪܗ ܕܠܵܐ ܢܬܕܓܲܠ ܫܘܼܘܕܵܝ ܡܸܠܵܘ̈ܗܝ.</l>
<l n="3">:ܚܙ̣ܵܐ ܒܲܪ ܐܝܫܲܝ ܕܒܝܘܒܠܹܗ ܟܣܹܐ ܡܘܼܠܟܵܢܵܐ</l>
<l n="4">ܘܙܗܪ ܠܲܒܼܪܗ ܕܠܵܐ ܢܬܪܦܹܐ ܘܒܘܒܸܕ ܕܲܪܓܹܗ.</l>
<l n="5">:ܫܡܲܥ ܕܠܥܠܲܡ ܡܬܝܼܚ ܗ̄ܘ̣ ܫܒܼܛܵܐ ܕܪܹܫܢܵܘܼܬܹܗ</l>
<l n="6">ܘܩܲܕܸܡ ܝܗܒܗ ܬܓܹܗ ܠܒܼܪܗ ܒܲܥܬܝܼܕܘܼܬܼܵܐ.</l>
<l n="7">:ܒܚܵܝܵܘ̈ܗܝ ܝܗܒ̣ܠܗ ܬܓܼܐ ܕܝܗ̣ܒܠܹܗ ܡܲܠܟܵܐ ܕܥܲܠ ܟܠ</l>
<l n="8">ܕܚ̣ܙܵܐ ܕܥܬܝܕ ܒܝܼܫܐ ܠܡܸܚܛܲܦ ܪܒܘܼܬ ܕܪܓܹܗ.</l>
<l n="9">:ܛܒܼܥܗ ܠܬܓܹܗ ܒܛܝܒܼܥܵܐ ܕܡܸܫܚܵܐ ܕܠܵܐ ܢܸܫܬܚܠܲܦ</l>
<l n="10">ܘܒܸܚܙܹܐ ܒܝܼܫܵܐ ܘܢܚܕܐ ܒܒܸܙܚܵܐ ܕܫܘܘܕܵܝ ܡܪܹܗ.</l>
<l n="11">:ܒܡܫܚܵܐ ܕܩܘܕܫܵܐ ܛܒܼܥܹܗ ܠܬܵܓܹܗ ܡܲܠܟܵܐ ܢܒܼܝܼܬܼܵܐ</l>
<l n="12">ܕܠܵܐ ܢܟܘܢܝܗܝ ܢܟܼ̈ܠܐ ܨܢܝ̈ܥܹܐ ܕܢܟܘܠܬܢܹ̈ܐ.</l>
<l n="13">:ܡܦ̣ܣ ܗ̄ܘ̣ܵܐ ܟܐܢܵܐ ܕܕܪܐܐܚ̇ܕ ܒܪܹܗ ܥܲܡ ܒܝܼܫܵܐ</l>
<l n="14">ܘܩܕܡ ܡܫܚܗ ܕܬܫܲܪܲܥ ܡܢܗ ܐܝܕܵܐ ܕܒܝܼܫܵܐ.</l>
<l n="15">:ܠܫܠܝܡܘܿܢ ܝܗܒ̣ ܬܓܼܐ ܘܕܲܪܓܼܵܐ ܕܪܫܢܘܼܬܼܵܐ</l>
<l n="16">ܕܢܗܘܹܐ ܫ̇ܠܡ ܫܡܹܗ ܒܥ̇ܒܕܐ ܠܫܝܢܵܐ ܕܐ̄ܢܫܵܐ.</l>
<l n="17">:ܫܝܢܵܐ ܪܵܒܵܐ ܟܣܹܐ ܗ̄ܘ̣ܵܐ ܒܫܡܵܐ ܕܐܬܢܬܝܼ ܠܹܗ</l>
<l n="18">ܘܓܼܠܝܗܝ ܕܵܘܝܼܕ ܒܬܵܓܼܵܐ ܘܕܪܓ̣ܐ ܕܐܓܥܸܠ ܒܐܝܼܕܵܘ̈ܗܝ.</l>
<l n="19">:ܫܡܹܗ ܩܕܡܝܵܐ ܪܚܝܼܡ ܠܐܠܵܗܵܐ ܩܪ̣ܝܗܝ ܓܸܠܝܢܵܐ</l>
<l n="20">ܘܫܡܵܐ ܐ̄ܚܪܢܐ ܪܚ̇ܡ ܫܲܝܢܵܐ ܕܒܢܝ̈ܫܐ.</l>
<l n="21">:ܫܡܗ̈ܐ ܕܐܢܹ̈ܐ ܐܬܟܢܝܼܘ ܠܹܗ ܒܢܒܝܼܘܼܬܼܵܐ</l>
<l n="22">ܚܲܕ ܡ̣ܢ ܢܵܬܲܢ ܘܚܲܕ ܡ̣ܢ ܕܵܘܝܼܕ ܢܒܼܝܹ̈ܐ ܒܚܝܼܕܹ̈ܐ</l>
<l n="23">:ܢܬܢ ܢܫܝܼܵܐ ܩ̣ܪܵܝܗܝ ܝܲܕܝܼܕܵܐ ܡܪܝܵܐ ܪܚܡܹܗ</l>
<l n="24">ܘܕܘܝܕ ܟܢܝܗ ܫܠܝܡܘܿܢ ܫܲܝܢܵܐ ܡܫܝܢ ܐ̄ܢܫܵܐ.</l>
<l n="25">:ܢܡܘܣܐܝܼܬ ܣܡ̣ܘ ܠܹܗ ܫܡܵܗܹ̈ܐ ܠܢܡܘܿܣܝܵܐ</l>
<l n="26">ܕܠܘܩܕܼܵܡ ܢܪܚܡ ܠܐܠܗ ܟܠܵܐ ܘܟܢ ܠܥܒܕܵܘܗܝ.</l>
<l n="27">:ܪܚܡܲܬ ܩܘܼܫܬܼܵܐ ܘܪܵܚܡܲܬܼ ܫܲܝܢܵܐ ܡܠܹܝܢ ܫܘܼܡܗܵܘ̈ܗܝ</l>
<l n="28">ܘܒܬܪܬܝܗܹܝܢ ܫܒܼܵܐ ܒܲܪ ܐܝܼܫܲܝ ܕܢܓܼܡܘܪ ܠܲܒܼܪܹܗ.</l>
<l n="29">:ܚܟܝܡܐܝܼܬ ܣܥ̣ܪ ܚܲܟܝܡܵܐ ܒܫܘܼܠܵܡ ܚܲܝܵܘ̈ܗܝ</l>
<l n="30">ܕܐܲܡܠܟ ܠܒܼܪܹܗ ܘܐܲܠܦܹܗ ܚܝܠܵܐ ܕܟܣܹܐ ܒܫܡܹܗ.</l>
<l n="31">:ܠܒܪܹܗ ܐܫܠܸܡ ܬܓܹܗ ܘܕܲܪܓܹܗ ܡܲܠܟܵܐ ܟܹܐܢܵܐ</l>
<l n="32">ܕܢܗܘܹܐ ܪܵܕܐ ܥܲܡ ܝܘܒܠܹܗ ܫܘܘܕܵܝ ܡܸܠܵܘ̈ܗܝ.</l>
<l n="33">:ܠܫܘܘܕܵܝ ܡܪܹܗ ܪܚܸܡ ܫܪܝܼܪܵܐ ܡ̣ܢ ܟܠܡܸܕܡ</l>
<l n="34">ܘܐܦ ܗܘ̤ ܡܵܪܹܗ ܦܲܪܥܹܗ ܚܘܒܵܐ ܕܪܲܒ ܡ̣ܢ ܚܘܼܒܹܗ.</l>
<l n="35">:ܒܝܲܕ ܣܘܥܪ̈ܢܹܐ ܚܬܸܡ ܡܠܘ̈ܗܝ ܨܝܕ ܒܲܪ ܒܲܝܬܹܗ</l>
<l n="36">ܕܝܩܲܪ ܠܒܼܪܗ ܒܚܟܡܲܬܼ ܩܘܼܫܬܵܐ ܕܕܡܝܵܐ ܠܕܬܒܘܼܗܝ.</l>
<l n="37">:ܒܐܒܘܼܗܝ ܕܡܝܼ ܒܲܪ ܚܟܝܼܡܵܐ ܒܪܸܫ ܡܲܠܟܘܼܬܹܗ</l>
<l n="38">ܘܐܲܝܟ ܝܠܘܕܹܗ ܬܒܼܥ ܟܹܐܢܘܼܬܵܐ ܘܡܟܟ ܥܘ̣ܠܵܐ. </l>

<pb ed="http://syriaca.org/manuscript/2289" n="f.276r"/>  
<l n="39">:ܠܘܩܒܼܵܠ ܥܘ̣ܠܵܐ ܙܹܝܢ ܢܦܲܫܹܗ ܓܲܢ̄ܒܪܐܝܼܬ</l>
<l n="40">ܘܐܝܟ ܐܲܬܠܹܝܛܵܐ ܢܚܸܬ ܠܐܓܘܿܢܵܐ ܕܙܕܝܼܩܘܼܬܼܵܐ.</l>
<l n="41">:ܛܲܠܝܵܐ ܫܒܼܪܐ ܐܚܲܕ ܫܒܼܛܵܐ ܕܪܫܢܘܼܬܼܵܐ</l>
<l n="42">ܘܐܲܪܝܼܡ ܐܝܼܕܹܗ ܠܡܢܓܼܕܘܼ ܠܥܘ̣ܠܵܐ ܛܪܘܢܵܐ.</l>
<l n="43">:ܢܟܼܠܵܐ ܩܫܝܵܐ ܡܬܚܹܗ ܠܥܘܠ̣ܐ ܕܒܢܲܝ̈ ܥܲܡܹܗ</l>
<l n="44">ܘܡ̣ܢ ܩܫܝܼܘܼܬܹܗ ܕܚܸܠܘ ܥܘ̣̈̇ܠܐ ܕܒܼܒܹܝܬ ܥܲܡܡܹ̈ܐ.</l>
<l n="45">:ܒܩܫܝܘܼܬ ܢܓܕܘ̈ܗܝ ܬܗ̣ܪܘ ܥܘ̈̇ܠܐ ܘܬܗܲܪܘ ܟܸܐܢܹ̈ܐ</l>
<l n="46">ܕܟܼܡܵܐ ܕܡ̇ܐ ܡܲܡܠܠܵܐ ܕܦܘܼܡܹܗ ܠܐܒܘܼܗܝ ܕܵܘܝܼܕ.</l>
<l n="47">:ܚܟܡܲܬܼ ܩܘܼܫܬܐ ܕܒܝܠܕܹܗ ܫܡ̣ܥܘ ܡ̣ܢ ܦܘܼܡܹܗ</l>
<l n="48">ܘܕܚܸܠܘ ܡܢܹܗ ܛܒܹ̈ܐ ܘܒܝܼܫܹ̈ܐ ܘܨܵܬܼܘ ܦܘܼܩܕܢܵܘ̈ܗܝ.</l>
<l n="49">:ܪܸܡܙܵܐ ܕܓܒܵܝܗܝ ܐܪܡܝܼ ܩܸܢܛܵܐ ܒܪ̈ܥܝܢܲܝܗܘܿܢ</l>
<l n="50">ܘܟܲܕ ܠܐܨܒܹܝܢ ܫܠܸܡܘ ܠܓܒܼܝܬܹܗ ܘܝܩܲܪܘ ܕܲܪܓܹܗ.</l>
<l n="51">:ܗܘ̤ ܬܘܼܒܼ ܪܡܙܵܐ ܚܲܝܸܠ ܙܘܥܵܘ̈ܗܝ ܒܚܝܹܠ ܚܟܡ̈ܬܐ</l>
<l n="52">ܘܥܕܹܗ ܠܗܘܢܹܗ ܣܝܡܲܬܼ ܡܬܠ̈ܐ ܕܲܣܬܝܼܪ̈ܵܬܵܐܐ.</l>
<l n="53">ܐܲܝܟ ܒܹܝܬܼ ܓܲܙܵܐ ܦܬܚܹܗ ܠܗܵܘܢܹܗ ܒܥܲܡܵܐ ܨܪܝܼܟܐ</l>
<l n="54">ܘܐܥܬܪ ܐܸܢܘܿܢ ܒܒܼܘܚܪܵܢ ܕܝܼܢܵܐ ܕܒܹܝܬܼ ܛܵܒܼ ܘܲܠܒܝܼܫ.</l>
<l n="55">:ܨܪܝܼܟ ܗ̄ܘ̣ܵܐ ܥܡܵܐ ܡ̣ܢ ܒܘܼܚܪܢܵܐ ܕܕܝ̇ܢܘܼܬܹܗ</l>
<l n="56">ܘܪܕܦܹܗ ܠܚܫܟܵܐ ܕܡܣܒܼ ܒܐܦܹ̈ܐ ܡ̣ܢ ܓܵܘ ܥܲܡܵܐ.</l>
<l n="57">:ܒܕܝܢܵܐ ܕܩܛܠܵܐ ܒܚܪܹܗ ܠܕܩܕܵܡ ܪܸܡܙܵܐ ܕܓܒܼܵܝܗܝ</l>
<l n="58">ܘܕܚ̣ܙܵܐ ܕܕܟܹܐ ܨܪܹܗ ܠܫܘܼܦܪܹܗ ܠܥܹܝܢ ܚܙܝ̈ܐ.</l>
<l n="59">:ܒܝܲܕ ܙܢܝ̈ܬܐ ܙܠܝܼܠ̈ܬܐ ܒܩܵܝܗܝ ܠܲܫܪܵܪܹܗ</l>
<l n="60">ܘܒܣܘܥܪ̈ܢܹܐ ܦܫܩܹܗ ܠܫܡܹܗ ܕܪܚ̇ܡ ܫܲܝܢܵܐ ܗ̄ܘ̣.</l>
<l n="61">:ܬܲܪܬܹܝܢ ܫܛܝ̈ܢ ܥܡ̣ܪ ܫܘܒܐܝܼܬ ܟܲܕ ܠܵܐ ܫܘܝ̈ܢ</l>
<l n="62">ܘܒܛܢ ܘܐܘܸܠܓ ܥܘ̤̈ܠܐ ܫܘܝ̈ܐ ܒܢܩܦܵܐ ܠܝܼܓܼܵܐ.</l>
<l n="63">:ܠܵܐ ܫܘܝܼ̈ܬܐ ܒܛܸܢ ܫܲܘܝܵܐܝܼܬ ܒܙܒܼܢܵܐ ܫܘܝܵܐ</l>
<l n="64">ܘܡܢܥ ܘܡܛܝ̈ ܠܛܟܼܣܵܐ ܕܝܼܠܕܵܐ ܕܣܝܼܡ ܒܟܼܝܢܵܐ.</l>
<l n="65">:ܠܵܐ ܫܲܘܝܘܼܬܼܗܹܝܢ ܓܠܬ̤ ܬܚܦܝܼܬܼܵܐ ܕܣܘܼܥܪ̈ܢܲܝܗܹܝܢ</l>
<l n="66">ܘܐܥܠܲܬ̤ ܐܸܢܹܝܢ ܠܒܘܼܚܪܢ ܟܘܪܐ ܕܕܝܼܢܵܐ ܟܹܐܢܵܐ.</l>
<l n="67">:ܙܠܝܼܠܐܝܼܬ ܕܡܟ ܫܝ̈ܛܬܐ ܐܝܟ ܕܡ̈ܥܕܵܢ</l>
<l n="68">ܘܚܣܟ ܐܢܝܢ ܝܘܩܪܐ ܕܫܸܢܬܼܵܐ ܘܠܵܐ ܢܵܕ ܘܐܲܪܓܸܫ.</l>
<l n="69">:ܚܕܵܐ ܓܹܝܪ ܕܡܟܬ̤ ܘܩܛܠܲܬ̤ ܠܒܼܪܗ̇ ܚܒܢܢܐܝܼܬ</l>
<l n="70">ܘܚܕܵܐ ܛܒܥܬ̤ ܘܠܵܐ ܐܬܬܥܝܼܪܲܬ̤ ܒܚܘܼܠܵܨ ܥܵܘ̣ܠܵܗ̇.</l>
<l n="71">:ܡܠܝܬ̤ ܥܘܠ̣ܐ ܕܡܟܲܬ̤ ܩܛܠܲܬ̤ ܘܩܡܲܬ̤ ܓܸܢܒܲܬ̤</l>
<l n="72">ܘܡܠܝܬ̤ ܪ̈ܚܡܹܐ ܫܟܒܲܬ̤ ܫܬܩܲܬ̤ ܘܩܡܬ̤ ܬܡܗܬ̤.</l>
<l n="73">:ܠܒܲܪ ܡ̣ܢ ܛܟܼܣܵܐ ܙܟܬܗ̇ ܫܢܬܵܐ ܠܚܒܢܢܬܵܐ</l>
<l n="74">ܘܠܵܐ ܐܬܬܥܝܲܪܬ̤ ܠܩܵܠ ܝܠܘܼܕܵܗ̇ ܟܲܕ ܡ[ܬ]ܛܪܦ.</l>
<l n="75">:ܝܘܼܩܪܵܐ ܕܥܘ̣ܠܵܗ̇ ܢܦܸܠ ܥܲܠ ܥܘܸܠܗ̇ ܘܫܬܸܩ ܚܲܝܵܘ̈ܗܝ</l>
<l n="76">ܘܡ̣ܢ ܕܐܬܬܥܝܼܪܲܬ̤ ܠܐ ܐܬܬܥܝܼܪܲܬ̤ ܥܘܿܠܘܬܵܗ̇.</l>
<l n="77">:ܦܓܪܗ̇ ܒܠܚܘܿܕ ܢܕ ܡ̣ܢ ܫܢܬܵܐ ܕܝܲܩܝܼܪܘܼܬܼܵܐ</l>
<l n="78">ܘܢܦܫܗ̇ ܛܒܥܲܬ̤ ܒܝܘܩܪܵܐ ܕܥܘ̣ܠܵܐ ܕܠܑܵܐ ܒܲܡܫܘܚܬܵܐ.</l>
<l n="79">:ܥܘ̣ܠܐ ܩܫܝܬܼܵܐ ܨܒܲܬ̤ ܕܬܫܡܸܫ ܒܡܘܬܹܗ ܕܒܼܪܵܗ̇</l>
<l n="80">ܘܚܠܦ ܥܘ̣ܠܗ̇ ܒܛܢܬ̤ ܘܝܠܕܲܬ̤ ܥܘ̣ܠܵܐ ܥܦܝܼܦܵܐ.</l>
<l n="81">:ܚܙܬ̤ ܫܛܝܼܬܵܐ ܕܗܘ̤ܬ ܓܘܡܟܵܐ ܒܝܲܕ ܪܦܝܘܼܬܵܗ̇</l>
<l n="82">ܘܒܛܢܬ̤ ܢܟܼܠ̇ܐ ܘܠܝܕܵܬ̤ ܥܵܘ̣ܠܵܐ ܕܬܐܣܹܐ ܨܲܥܪܵܗ̇.</l>
<l n="83">:ܚܙܬ̤ ܕܐܬܓܙܝܬ̤ ܡ̣ܢ ܬܪܒܝܼܬܼܵܐ ܕܦܹܐܪܵܐ ܡܠܝܼܠܵܐ</l>
<l n="84">ܘܙܩܪܲܬ̤ ܢܚܬܵܐ ܕܓܢܒܘܬ̈ܐ ܕܬܬܟܣܹܐ ܒܹܗ.</l>
<l n="85">:ܐܲܝܟ ܓܲܝܣܵܐ ܢܦܠܲܬ̤ ܡ̣ܢܫܲܠܝ ܥܲܠ ܒܲܪܬ ܙܘܓܵܗ̇</l>
<l n="86">ܘܚܛܦܬ̤ ܡܸܢܗ̇ ܥܘ̤ܠܐ ܚܝܵܐ ܘܣܡܬ̤ ܚܝܼܬܼܵܐ.</l>
<l n="87">:ܥܘ̤ܠܐ ܒܥܘ̤ܠܵܐ ܨܒܬ̤ ܕܐܚܠܦ ܡܠܝܲܬ̤ ܥܵܘ̣ܠܵܐ</l>
<l n="88">ܘܥܘ̇ܠܐܝܼܬ ܫܩܠܲܬ̤ ܚܝܵܐ ܘܣܡܲܬ̤ ܡܝܼܬܼܵܐ. </l>

<pb ed="http://syriaca.org/manuscript/2289" n="f.276v"/>  
<l n="89">:ܚܝܐ ܫܩܠܬ̤ ܘܡܝܵܬܐ ܣܵܡܲܬ̤ ܚܘܨܦܢܝܼܬܼܵܐ</l>
<l n="90">ܘܟܲܕ ܡܬܦܪܣܐ ܕܬܐܣܹܐ ܚܸܣܕܵܗ̇ ܣܓܝܼ ܠܹܗ ܨܲܥܪܵܗ̇.</l>
<l n="91">:ܒܥܘܸܠܐ ܚܝܐ ܨܒܬ̤ ܕܬܨܒܸܬ ܣܢܝܘܼܬ ܢܲܦܫܵܗ̇</l>
<l n="92">ܘܒܒܼܪܗ̇ ܡܝܼܬܐ ܨܒܬ̤ ܕܬܨܥܲܪ ܠܦܐܝܘܼܬ ܪ̈ܲܚܡܹܐ.</l>
<l n="93">:ܒܝܠܕܗ̇ ܡܦܪܬ̤ ܓܘܼܡܕܢܐܝܼܬ ܕܠܵܘ ܕܝܼܠܵܗ̇ ܗ̄ܘ̣</l>
<l n="94">ܘܠܕܠܗ̇ ܕܝܼܠܗ̇ ܩܪܬܹܗ ܕܝܼܠܵܗ̇ ܟܕ ܠܵܐ ܐܝܼܬܼܵܘܗܝ.</l>
<l n="95">:ܠܕܠܐ ܕܝܠܗ̇ ܥܦܸܩ ܥܘܒܗ̇ ܥܕܲܡܵܐ ܠܨܦܪܵܐ</l>
<l n="96">ܘܠܐ ܝܕܥܵܐ ܗ̄ܘ̣ܵܬ ܕܐܬܐ ܢܘܼܗܪܵܐ ܘܡܦܪܣܹܗ ܠܗ̇.</l>
<l n="97">:ܥܕܵܢ ܨܦܪܐ ܐܥܝܼܪ ܐܸܢܘܿܢ ܠܙܠܝܼ̈ܠܬܐ</l>
<l n="98">ܘܩܡ ܕܢܢܨܪ̈ܵܢ ܠܕܠ̈ܐ ܕܝܼܠܗܹܝܢ ܐܲܝܟ ܠܕܝܼܠܗܹܝܢ.</l>
<l n="99">:ܓܢܒܼܘܼܬܼܵܐ ܗܦܟܬܹܗ ܠܛܟܼܣܐ ܕܝܠܕܬܵܐ</l>
<l n="100">ܘܟܕ ܕܝܠܗܹܝܢ ܗ̄ܘ̣ܵܘ ܘܠܵܘ ܕܝܠܗܹܝܢ ܗ̄ܘ̣ܵܘ ܫܪܝܼܪܐܝܼܬ.</l>
<l n="101">:ܠܕܠܵܐ ܕܝܼܠܗܹܝܢ ܛܥܲܢ ܬܪܬܝܗܹܝܢ ܟܲܕܒܼܵܐܝܼܬ</l>
<l n="102">ܥܕܡܵܐ ܕܐܲܟܣܗ̇ ܥܸܕܢ ܨܦܪܵܐ ܠܟܕܒܘܼܬܼܵܐ.</l>
<l n="103">:ܨܦܪܐ ܚܘܝܗ̇ ܠܟܕܒܘܼܬܼܵܐ ܒܦܪܨܘܿܦ ܥܘ̤̈ܠܐ</l>
<l n="104">ܘܒܨܘܪ̈ܬܗܘܿܢ ܦܪܣ ܘܓܼܠܵܗ̇ ܠܢܟܼܝܠܘܼܬܼܵܐ.</l>
<l n="105">:ܒܦܪܨܘܿܦ ܥܘ̤ܠܐ ܚܪܬ̤ ܐܡܹܗ ܕܥܘ̤ܠܐ ܚܝܵܐ</l>
<l n="106">ܘܚܙܬ̤ ܕܡܝܬܐ ܕܪܡܹܐ ܒܥܘܼܒܵܗ̇ ܠܵܘ ܕܝܼܠܗ̇ ܗ̄ܘ̣.</l>
<l n="107">:ܓܡܚܵܐ ܐܚܕܗ̇ ܥܲܠ ܣܘܼܥܪ̈ܢܹܐ ܕܕܠܵܐ ܢܵܡܘܿܣ</l>
<l n="108">ܕܓܢܝܼܒ ܥܘ̤ܠܵܗ̇ ܘܪܡܐ ܒܥܪܣܗ̇ ܥܘ̤ܠܐ ܐ̄ܚܪܢܵܐ.</l>
<l n="109">ܕܠܵܐ ܢܡܘܣܵܐ ܣܥܬ̤ ܣܪܘܚܬܵܐ ܥܲܠ ܒܲܪܬ ܙܵܘܓܵܗ̇.</l>
<l n="110">ܘܚܪܡܵܢܵܐܝܼܬܼ ܓܢܒܬ̤ ܡܸܢܵܗ̇ ܥܘ̤ܠܐ ܚܝܵܐ.</l>
<l n="111">ܙܝܢܵܐ ܕܚܘܼܨܦܵܐ ܠܒܸܫ ܪܥܝܢܗ̇ ܕܚܘܨܦܢܝܼܬܼܵܐ.</l>
<l n="112">ܘܫܪܝܬ̤ ܣܪܒܼܵܐ ܕܠܵܘ ܕܝܠܗ̇ ܗܘ̤ ܥܘ̤ܠܐ ܡܝܬܼܵܐ.</l>
<l n="113">:ܐܲܝܟ ܕܒܐ ܓܼܘܢܵܐ ܢܦ̣ܠ ܬܪܬܝܗܹܝܢ ܒܚܘܼܫܵܐ ܘܚܘܸܨܦܵܐ</l>
<l n="114">ܘܡܬܟܬ̈ܫܵܢ ܗܘ̣̈ܝ ܥܲܠ ܙܟܘܬܵܐ ܕܥܘ̤ܠܐ ܚܝܵܐ.</l>
<l n="115">:ܐܡܹܗ ܕܚܝܐ ܒܙܝܒܵܐ ܕܚܘܼܒܵܐ ܡܬܟܬܫܵܐ ܗ̄ܘ̣ܵܬ</l>
<l n="116">ܘܐܡܹܗ ܕܡܝܼܬܼܵܐ ܒܙܲܝܢܵܐ ܢܟܝܼܠܐ ܕܣܪܘܿܒܼܘܼܬܼܵܐ.</l>
<l n="117">:ܐܡܗ ܕܚܝܐ ܪ̈ܲܚܡܹܐ ܥܨܵܐܘܼܗ̇ ܕܬܒܼܥܐ ܕܝܼܠܵܗ̇</l>
<l n="118">ܘܚܨܦܵܐ ܓܪܓܵܗ̇ ܠܚܘܼܨܦܢܝܼܬܼܵܐ ܕܬܚܛܘܿܦ ܡܓܢ.</l>
<l n="119">:ܩܪܒܼܵܐ ܪܒܵܐ ܥܒܲܕ ܫܛܝ̈ܬܐ ܥܲܠ ܥܘ̤ܠܝ̈ܗܹܝܢ</l>
<l n="120">ܘܠܐ ܢܚ ܩܸܐܪܣܗܹܝܢ ܥܕܡܵܐ ܕܫܡܲܥ ܡܠܟܵܐ ܘܲܥܡܵܐ.</l>
<l n="121">:ܛܒܵܐ ܕܩܸܛܠܵܐ ܫܡ̣ܥ ܒܲܪ ܕܵܘܝܼܕ ܕܐܬܼܐ ܠܐܸܕܢܵܘ̈ܗܝ</l>
<l n="122">ܘܛܢ ܘܐܬܥܙܲܙ ܠܡܦܫܩܘ ܫܡܹܗ ܒܥ̇ܒܕܐ.</l>
<l n="123">:ܠܫܝܢܵܐ ܕܐ̄ܢܫܐ ܓܒ̣ܝܗܝ ܦܘܩܕܢܵܐ ܕܫܠܝܼܛ ܥܲܠ ܟܠ</l>
<l n="124">ܘܫܪܝ ܐܵܦ ܗܘ̤ ܠܡܫܝܢܘܼ ܠܐ̄ܢܫܐ ܒܫܡܗ.</l>
<l n="125">:ܒܝܲܕ ܣܘܥܪ̈ܢܹܐ ܨܒܼܵܐ ܕܢܲܚܵܘܝܼܘܗܝ ܠܫܝܢܵܐ ܕܫܡܗ</l>
<l n="126">ܘܙܲܡܸܢ ܘܩ̣ܪܐ ܠܫܒܛܲܝ̈ ܥܲܡܵܐ ܠܡܫܡܲܥ ܕܝܼܢܹܗ.</l>
<l n="127">:ܟܠܗܘܿܢ ܫܒ̈ܛܐ ܟܢܲܫܘ ܕܢܨܘܼܬܘܢ ܕܝܢܵܐ ܚܲܕܬܵܐ</l>
<l n="128">ܕܒܚܲܕ ܬܘܼܬܹܗ ܢܚܙܘܿܢ ܚܲܝܠܵܐ ܕܒܼܒܲܪ ܕ̈ܘܝܼܕ.</l>
<l n="129">:ܚܲܝܠܵܐ ܕܝܗܒ̣ ܒܹܗ ܚܹܝܠ ܚܟܡ̈ܬܐ ܟܲܢܸܫ ܐܸܢܘܿܢ</l>
<l n="130">ܕܒܓܠܝ̈ܬܐ ܢܚܙܘܿܢ ܚܲܝܠܵܐ ܕܣܬܝܼܪ̈ܬܐ.</l>
<l n="131">:ܟܢܫ̈ܝܼܢ ܟܢܫܝ̈ܢ ܩܡ̣ܘ ܟܠ ܬܓܡܝܼ̈ܢ ܕܲܢܨܘܬܘܼܢܵܝܗܝ</l>
<l n="132">ܘܡܣܟܝܼܢ ܗ̄ܘ̣ܵܘ ܕܐܸܡܲܬܝ ܢܦܬܲܚ ܬܪܲܥ ܪܥܝܢܹܗ.</l>
<l n="133">:ܒܕܡܘܼܬ ܡܦ̈ܢܹܐ ܡܬܝܐܒܝܼܢ ܗ̄ܘ̤ܵܘ ܥܠܝܡܹ̈ܐ ܘܣܒܹ̈ܐ</l>
<l n="134">ܠܡܫܡܲܥ ܡܸܠܬܐ ܡ̣ܢ ܦܘܼܡ ܛܲܠܝܵܐ ܕܐܡܠܟ ܡ̣ܢܫܸܠܝ.</l>
<l n="135">:ܒܚܒ̈ܐܐ ܕܪܓܬܐ ܩܡܘ ܟܠ ܡܘܼܫܚܵܢ ܒܥܕܵܢ ܕܝܼܢܵܐ</l>
<l n="136">ܕܐܡܬܝ ܢܘܠܸܕ ܠܒܹܗ ܕܡܲܠܟܵܐ ܕܝܼܢܹܗ ܕܥܘ̤ܠܐ.</l>
<l n="137">:ܐܦ ܠܹܗ ܠܡܲܠܟܐ ܚܒܼܠܹ̈ܐ ܕܩܘܼܫܬܼܵܐ ܥܨܝ̇ܢ ܗ̄ܘ̣ܵܘ ܠܹܗ</l>
<l n="138">ܕܐܡܲܬܝ ܢܸܓܼܠܹܐ ܟܣܝܘܼܬ ܥܘܠܐ ܩܕܼܵܡ ܚܲܙܝܹ̈ܐ. </l>

<pb ed="http://syriaca.org/manuscript/2289" n="f.277r"/>  
<l n="139">:ܐܲܝܛ ܝܵܠܕܬܵܐ ܩܡ ܪܥܝܢܹܗ ܕܡܵܘܠܸܕܼ ܡܬܠܹ̈ܐ</l>
<l n="140">ܘܡܚܒܠ ܗ̄ܘ̣ܵܐ ܕܡܘܠܕ ܡܸܠܬܼܵܐ ܕܠܵܐ ܒܘܼܣܪܵܢܵܐ.</l>
<l n="141">:ܦܩ̣ܕ ܚܕܝܼܡܵܐ ܘܥܲܠ ܫܛܝ̈ܬܐ ܘܩܡ ܒܹܝܬܼ ܕܝܼܢܵܐ</l>
<l n="142">ܘܫܲܪܝܼ ܒܥܝ̈ܢ ܚܕܵܐ ܡ̣ܢ ܚܘܒܵܐ ܘܚܲܕܵܐ ܒܚܘܼܨܦܵܐ.</l>
<l n="143">:ܐܡܹܗ ܕܚܐ ܬܢܬ̤ ܬܫܥܝܼܬܼܵܐ ܒܲܣܝܼܡܵܐܝܼܬ</l>
<l n="144">ܘܐܸܡܹܗ ܕܡܝܼܬܼܵܐ ܡܚܬ̤ ܒܟܼܪܘܡܐ ܓܘܼܡܕܢܐܝܼܬ.</l>
<l n="145">:ܪܚܡܬ̤ ܥܘ̤ܠܗ̇ ܬܒܥܬ̤ ܥܘ̤ܠܵܗ̇ ܚܢܒܢܐܝܼܬ</l>
<l n="146">ܘܩܛܠܬ̤ ܠܒܪܗ̇ ܩܥܲܬ̤ ܒܫܝܐܝܼܬ ܕܠܵܐ ܟܘܼܚܕܵܐ.</l>
<l n="147">:ܒܚܘܨܦܢܝܼܬܼܵܐ ܬܡܲܗ ܒܲܪ ܕܘܝܼܕ ܕܟܼܡܵܐ ܠܒܼܝܼܒܼܵܐ</l>
<l n="148">ܘܚܪ ܘܐܬܒܝܢ ܕܐܝܟܵܢ ܢܫܠܝܗ̇ ܠܫܓܝܼܫܘܼܬܵܗ̇.</l>
<l n="149">:ܚܙܗ̇ ܕܠܒܼܝܼܒܼܵܐ ܟܪܘܡܵܐ ܩܲܫܝܵܐ ܕܣܪܘܿܒܘܼܬܼܵܐ</l>
<l n="150">ܘܒܠܥܕ ܣܗܕ̈ܐ ܠܵܐ ܡܬܬܟܣܵܐ ܟܕܒܘܼܬܵܗ̇.</l>
<l n="151">:ܚܙ̣ܵܐ ܕܐܸܢ ܐܡ̇ܪ ܕܕܝܼܠܵܗ̇ ܐܝܬܼܘܗܝ ܥܘ̤ܠܵܐ ܡܝܼܬܼܵܐ</l>
<l n="152">ܣܪܒܐ ܠܩܘܼܒܼܠܹܗ ܟܡܐ ܐܸܢ ܡܠܟܵܐ ܗ̄ܘ̣ ܕܠܵܘ ܕܝܼܠܹܗ ܗ̄ܘ̣.</l>
<l n="153">:ܚܪ ܕܐܸܢ ܦܵܩܸܕ̇ ܢܬܠܘܢ ܥܘ̤ܠܵܐ ܠܚܪܡܢܝܼܬܼܵܐ</l>
<l n="154">ܪܢܐ ܥܡܐ ܕܡ[...]ܒܼ ܒܐܦܵܐ ܥܒܕ ܒܗ ܒܕܝܫܵܐ.</l>
<l n="155">:ܚܙ̣ܸܵܐ ܕܐܸܢ ܫ̇ܪܐ ܚܪܝܵܢ ܢܫܹ̈ܐ ܕܠܵܐ ܢܸܣܝܢ̇ܐ</l>
<l n="156">ܠܵܐ ܡܬܓܠܝܵܐ ܚܟܡܲܬܼ ܩܘܼܫܬܵܐ ܕܫܪܝܵܐ ܒܛܵܘܹܗ.</l>
<l n="157">:ܚܟܝܡܐܝܼܬ ܚܵܪ ܒܹܗ ܒܕܝܼܢܵܐ ܕܐܬܩܪܲܒ ܠܹܗ</l>
<l n="158">ܘܒܢܐܣܝܢܵܐ ܒܲܕܸܩ ܘܓ̣ܠܝܗܝ ܠܥܝܢ ܚܙܝܹ̈ܐ.</l>
<l n="159">:ܒܝܲܕ ܢܣܝܢܵܐ ܦܩ̣ܕ ܚܟܝܼܡܵܐ ܒܲܪ ܚܟܼܝܼ̈ܡܹܐ</l>
<l n="160">ܕܢܐܬܹܐ ܣܲܝܦܵܐ ܘܢܫܪܹܐ ܗܸܪܬܵܐ ܕܬܪܬܝܼܢ ܢܫܝܼ̈ܢ.</l>
<l n="161">:ܠܟܼܘܪܐ ܕܣܝܦܵܐ ܢܥܸܠ ܐܸܢܹܝܢ ܠܙܐܝܼ̈ܠܬܐ</l>
<l n="162">ܘܢܚܙܹܐ ܐܝܼܕܐ ܗ̄ܝ̣ ܐܡܹܗ ܕܚܝܐ ܘܐܡܹܗ ܕܡܝܼܬܼܵܐ.</l>
<l n="163">:ܣܝܦܐ ܢܗܘܹܐ ܣܗܕܵܐ ܓܲܠܝܵܐ ܒܥܘ̣ܠܵܐ ܟܲܣܝܵܐ</l>
<l n="164">ܘܗܘ̤ ܢܒܼܕܸܩܠܲܢ ܕܕܡ̇ܢ ܐܝܼܬܵܘܗܝ ܥܘ̤ܠܵܐ ܚܲܝܵܐ.</l>
<l n="165">:ܗܘ̤ ܢܓܼܠܹܐ ܠܲܢ ܥܲܠ ܛܫܝ̈ܬܹܗ ܕܝܨܪܵܐ ܢܟܝܼܠܵܐ</l>
<l n="166">ܘܢܫܬܥܐ ܠܲܢ ܕܐܝܟܢ ܚܠܦ ܥܘ̤ܠܵܐ ܒܥܘ̤ܠܐ.</l>
<l n="167">:ܒܬܗܪܵܐ ܪܲܒܵܐ ܩܡ̣ܘ ܥܒܪܵܝܹܐ ܒܦܘܼܩܕܵܢ ܡܲܠܟܵܐ</l>
<l n="168">ܘܡܬܕܡܪܝܼܢ ܗ̄ܘ̣ܵܘ ܒܕܝܼܢܵܐ ܚܲܕܬܵܐ ܕܠܵܐ ܒܲܥܝܵܕܵܐ.</l>
<l n="169">:ܒܹܝܬܼ ܦܘ̈ܠܓܐ ܩܡܘ ܫܡܘܥܵܘ̈ܗܝ ܕܒܥ̇ܐ ܣܲܝܦܵܐ</l>
<l n="170">ܕܫܪܝܼܪ ܕܝܼܢܹܗ ܐܘ ܠܵܐ ܫܲܪܝܼܪ ܡܬܪܢܹܝܢ ܗ̄ܘ̣ܵܘ.</l>
<l n="171">:ܠܦܝܓܼܝܼ̈ ܠܸܒܵܐ ܕܓܘܼܚܟܵܐ ܚܲܫܒܘܼܗ̇ ܠܡܠܬܼܵܐ ܕܐܡ̣ܪ</l>
<l n="172">ܘܪ̈ܚܡܝ ܩܘܫܬܐ ܪܢܵܘ ܕܫܪܪܐ ܟܣܹܐ ܒܦܘܼܩܕܵܢܵܐ.</l>
<l n="173">:ܒܠܵܐ ܫܘܝܘܼܬܵܐ ܕܪ̈ܥܝܢܲܝܗܘܿܢ ܚܪ ܒܲܪ ܕܵܘܝܼܕ</l>
<l n="174">ܘܒܥ̣ܐ ܣܝܦܵܐ ܕܢܒܚܘܿܪ ܐܸܢܘܿܢ ܥܲܡ ܣ̄ ܙܲܢܝ̈ܬܐ.</l>
<l n="175">:ܐܲܝܟ ܕܠܢܫ̈ܐ ܐܥܸܠ ܐܢܘܿܢ ܠܟܼܘܿܪ ܒܘܼܚܪܢܵܐ</l>
<l n="176">ܘܕܟܝܼ ܡܢܗܘܿܢ ܠܙܐܦܵܐ ܢܕܝܼܕܵܐ ܕܠܵܐ ܫܲܘܝܘܼܬܼܵܐ.</l>
<l n="177">:ܐܬܵܐ ܣܲܝܦܵܐ ܘܩܲܣܛܘܼܢܪܵܐ ܩܡܘ ܒܹܝܬ ܕܝܢܵܐ</l>
<l n="178">ܘܦܩܕ ܡܠܟܵܐ ܠܡܦܣܲܩ ܠܲܬܼܪܹܝܢ ܠܥܘ̤ܠܵܐ ܚܲܝܵܐ.</l>
<l n="179">:ܦܘܼܣܩ̣ܘܗܝ ܠܲܬܪܸܝܢ ܠܥܘ̤ܠܐ ܚܲܝܵܐ ܦܩܲܕ ܒܲܪ ܕܵܘܝܼܕ</l>
<l n="180">ܘܗܒܼܘ ܗܲܕܡܵܘ̈ܗܝ ܦܠܓܐ ܠܚܕܵܐ ܘܠܦܓܐ ܠܚܕܵܐ.</l>
<l n="181">:ܥܲܠ ܚܝܘܬܹܗ ܟܬܝܫ̈ܢ ܩܥܝ̈ܢ ܙܠܝ̈ܠܬܐ</l>
<l n="182">ܢܘܦܘܢ ܚܝܘ̈ܗܝ ܘܗܵܐ ܡܫܬܝܼ̈ܢܲܢ ܡ̣ܢ ܬܟܬܘܼܫܵܐ.</l>
<l n="183">:ܒܩܐ ܪܣܵܐ ܪ̈ܡܝܢ ܕܐܝܕܐ ܬܸܙܟܹܐ ܒܩܢܝܢ ܚܲܝܵܘ̈ܗܝ</l>
<l n="184">ܢܣܒܢ ܡܢܹܗ ܒܚܕܵܐ ܫܘܝܘܼ ܡܫܠܹܐ ܩܸܐܪܣܵܐ.</l>
<l n="185">:ܐܡܹܗ ܕܚܲܝܵܐ ܚܙܬ̤ ܦܘܼܩܕܵܢܹܗ ܕܡܲܠܟܵܐ ܕܪܗܝܼܒ</l>
<l n="186">ܘܪܢܬ̤ ܕܟܒܪ ܒܩܘܼܫܬܐ ܒ̇ܥܐ ܠܡܩܛܲܠ ܠܲܒܼܪܵܗ̇.</l>
<l n="187">:ܚܙܬ̤ ܕܐܪܝܡܹܗ ܩܣܛܘܢܪܵܐ ܠܣܝܦܵܐ ܠܛܝܼܫܵܐ</l>
<l n="188">ܘܪܗܸܛܘ ܪ̈ܚܡܝܗ̇ ܘܐܚܕܘܼܗ̇ ܠܐܹܝܕܹܗ ܡ̣ܢ ܕܲܠܡܸܩܛܲܠ.</l>
<l n="189">ܟܝܢܵܐ ܙܩܬܵܗ̇ ܠܡܬܒܲܥ ܚܘܼܒܵܐ ܕܣܝܼܡ ܒܟܝܼܢܵܐ: </l>

<pb ed="http://syriaca.org/manuscript/2289" n="f.277v"/>  
<l n="190">ܘܐܠܦܗ̇ ܠܡܟܼܠܐ ܡܘܬܼܵܐ ܪܗܝܼܒܼܵܐ ܕܦܘܼܩܕܵܢ ܡܲܠܟܵܐ.</l>
<l n="191">:ܠܵܐ ܒܲܪ ܕܘܝܕ ܠܵܐ ܟܹܐܝܢ ܕܝܼܢܵܟ ܩܥܲܬ̤ ܒܼܝܢ ܕܝܼܢܵܐ</l>
<l n="192">ܘܠܵܘ ܟܹܐܢܵܐܝܼܬ ܦܩܲܕܬܿ ܥܲܠ ܥܘ̤ܠܵܐ ܚܝܵܐ ܕܢܡܘܼܬ.</l>
<l n="193">:ܥܩܸܒ ܫܦܝܼܪ ܡܠܟܵܐ ܟܐܢܵܐ ܘܟܸܢ ܩܲܛܠ ܐ̄ܢܬ</l>
<l n="194">ܘܠܵܐ ܬܣܬܪܗܲܒܼ ܠܡܐ ܫܲܕ ܠܲܕܡܵܐ ܕܠܵܐ ܒܘܼܚܪܵܢܵܐ.</l>
<l n="195">:ܚܘܪܒܲܪ ܟܐܢܵܐ ܒܐܒܘܟ ܟܐܢܵܐ ܘܐܸܕܲܡܵܐ ܠܹܗ</l>
<l n="196">ܘܝܩܲܪ ܩܘܫܬܼܵܐ ܕܕܣܹܐ ܒܫܡܵܟ ܐܝܟ ܝܵܠܘܿܕܲܟ.</l>
<l n="197">:ܚܙܝܼ ܠܐ ܬܫܪܐ ܬܚܘܡܵܐ ܟܐܢܵܐ ܕܬܚܸܡ ܐܒܘܼܟ</l>
<l n="198">ܘܠܵܐ ܬܬܝܠܦ ܠܡܲܥܠܲܒܼ ܐ̄ܢܫܐ ܒܡܣܒ ܒܐܦܹ̈ܐ.</l>
<l n="199">:ܠܵܐ ܬܬܸܠ ܠܹܗ ܐܲܬܪܲܐ ܠܥܘܼܠܵܐ ܠܡܸܬܪܵܘܪܵܒܘܼ</l>
<l n="200">ܒܲܕ ܚ̇ܙܐ ܠܟ ܕܪܕܐ ܐܢܬ ܒܐܘܼܪܚܵܐ ܕܢܟܼܝܼܠܘܼܬܼܵܐ.</l>
<l n="201">:ܠܵܐ ܬܚܒܠܝܼܘܗܝ ܠܥܘ̣ܠܐ ܚܝܵܐ ܟܕ ܠܵܐ ܚܲܝܒ</l>
<l n="202">ܘܠܵܐ ܬܬܛܥܲܦ ܒܕܡܵܐ ܚܲܣܝܵܐ ܕܪܡ ܡ̣ܢ ܚܘܒܹ̈ܐ.</l>
<l n="203">:ܗܒܼܝܗܝ ܟܠܹܗ ܠܚܘܼܨܦܢܝܼܬܼܵܐ ܘܢܸܗܘܹܐ ܕܝܼܠܵܗ̇</l>
<l n="204">ܘܠܵܐ ܬܦܠܓܝܼܘܗܝ ܠܡܢܘ̈ܬܐ ܕܠܵܐ ܠܝܘܼܬܪܢܵܐ.</l>
<l n="205">:ܠܵܐ ܡܨܝܵܐ ܐ̄ܢܐ ܕܐܚܙܐ ܒܡܵܘܬܹܗ ܟܕ ܡܬܦܣܲܩ</l>
<l n="206">ܘܐܸܢ ܚܙܝܵܐ ܐ̄ܢܵܐ ܛܵܒܼ ܠܝܼ ܡܵܘܬܼܵܐ ܛܵܒܼ ܡ̣ܢ ܚܲܝܹ̈ܐ.</l>
<l n="207">:ܐܹܝܘ ܠܟܼܝܢܵܐ ܟܡܵܐ ܛܲܢ ܘܲܬܼܒܵܥ ܬܒܼܥܬܐ ܕܚܘܼܒܹܗ</l>
<l n="208">ܘܠܵܐ ܐܬܪܦܝܼ ܒܥܕܢ ܩܸܐܪܣܵܐ ܕܒܥܠܕܪܹܗ.</l>
<l n="209">:ܐܹܝܘ ܟܡܵܐ ܐܩܪܸܒܼ ܓܲܢ̄ܒܪܐܝܬ ܠܘܼܩܒܼܵܠ ܣܲܝܦܵܐ</l>
<l n="210">ܘܠܐ ܝܗ̣ܒ ܐܬܪܐ ܕܢܸܬܪܘܿܥ ܣܕܪܐ ܕܚܲܡܝܼܡܘܼܬܹܗ.</l>
<l n="211">:ܐܝܘ ܟܡܵܐ ܥܙܝܼ ܠܡܸܬܟܬܫܘܼ ܚܘܼܒܵܢܵܐܝܼܬ</l>
<l n="212">ܘܠܵܐ ܚܒܼ ܘܐܫܦܸܠ ܡ̣ܢ ܦܘܼܩܕܢܵܐ ܕܡܲܟܵܐ ܘܚܲܝܠܹܗ.</l>
<l n="213">:ܐܝܘ ܠܙܢܝܼܵܬܐ ܪܵܚܡܢܝܼܬܵܐ ܟܡܵܐ ܓܵܠܘ ܪ̈ܚܡܹܝܗ̇</l>
<l n="214">ܕܝܗܒܬ̤ ܥܘ̤ܠܐ ܠܚܘܼܨܦܢܝܼܬܵܐ ܕܒܲܠܚܘܿܕ ܢܚܐ.</l>
<l n="215">:ܐܘ ܠܫܛܝܼܬܵܐ ܚܪ ܡܢܝܼܬܼܵܐ ܟܡܵܐ ܠܵܐ ܚܣܬ̤</l>
<l n="216">ܕܫܐ ܠܬ̤ ܕܢܡܘܼܬ ܥܘ̤ܠܐ ܚܝܵܐ ܕܠܵܐ ܬܬܦܪܣܹܐ.</l>
<l n="217">:ܐܘ ܟܡܵܐ ܩܢܬ̤ ܗ̄ܘ̣ܵܬ ܓܘܼܡܕܵܢܵܐܝܼܬ ܠܸܒܵܐ ܕܟܹܐܦܵܐ</l>
<l n="218">ܕܠܵܐ ܐܬܪܟܘܬ̤ ܟܲܕ ܚܪ ܣܲܝܦܵܐ ܠܩܘܼܒܼܠܹܗ ܕܛܲܠܝܵܐ.</l>
<l n="219">:ܐܘ ܟܡܵܐ ܩܥܬ̤ ܗܘ̤ܬ ܚܘܨܦܢܝܼܬܼܵܐ ܩܕܼܵܡ ܒܲܪ ܕܵܘܝܼܕ</l>
<l n="220">ܕܠܵܐ ܕܝܼܠܝ ܢܸܗܘܹܐ ܐܵܦ ܠܵܐ ܕܝܼܠܟܹܝ ܡܢܘܼܬ ܐܲܝܟ ܕܦܣܝܼܩ.</l>
<l n="221">:ܒܚܘܨܦܗ̇ ܬܡܗ ܗ̄ܘ̣ܵܐ ܫܠܹܝܡܘܿܢ ܫܝܢܐ ܡܫܝܸܢ ܐ̄ܢܵܫܵܐ</l>
<l n="222">ܘܡܢܹܗ ܕܚܘܼܨܦܗ̇ ܝܲܠܦܹܗ ܠܢܟܼܠܐ ܕܟܼܣܹܐ ܒܠܸܒܵܗ̇.</l>
<l n="223">:ܒܚܘܼܒܵܐ ܘܪ̈ܚܡܹܐ ܕܐܸܡܹܗ ܕܛܲܠܝܵܐ ܬܡܗ ܒܲܪ ܕܵܘܝܼܕ</l>
<l n="224">ܘܡ̣ܢ ܚܢ̈ܓܬܗ̇ ܦܪ̣ܫ ܘܐܣܬܟܲܠ ܕܗ̤ܝ ܗ̣̄ܝ ܐܸܡܹܗ.</l>
<l n="225">:ܗ̇ܝ ܗ̤ܝ ܐܸܡܹܗ ܘܣܗܲܕ ܚܘܼܒܵܗ̇ ܕܕܝܼܠܗ̇ ܐܝܼܬܵܘܗܝ</l>
<l n="226">ܗܒܼ ܟܲܕ ܚܲܝ ܘܬܚܕܐ ܒܚܝ̈ܘܗܝ ܐܲܝܟ ܡܵܐ ܕܫܐܲܠܲܬ̤.</l>
<l n="227">:ܙܟܬ̤ ܙܢܝܼܬܼܵܐ ܘܣܡ ܠܵܗ̇ ܡܲܠܟܵܐ ܟܠܝܼܠܵܐ ܥܘ̣ܠܗ̇</l>
<l n="228">ܘܒܼܗܸܬܼ ܚܘܼܨܦܗ̇ ܕܚ̄ܘܨܦܢܝܼܬܼܵܐ ܘܢܦܩܲܬ̤ ܥܲܪܛܸܠ.</l>
<l n="229">ܟܠܝܼܠ ܩܘܠܣܹ̈ܐ ܓܕܠܘ ܚܙ̈ܝܹܐ ܠܡܲܠܟܿܐ ܟܹܐܢܵܐ.</l>
<l n="230">ܕܫܦܝܼܪ ܙܟܝܼ ܘܫܲܦܝܼܪ ܚܲܝܸܒܼ ܚܲܟܝܡܵܐܝܼܬ.</l>
<l n="231">:ܒܕܝܼܢܵܐ [ܟܣܝܵܐ] ܟܣܝܵܐ ܓܠܐ ܟܐܢܘܼܬܼܵܐ ܕܒܼܪ ܥܝܢܹܗ</l>
<l n="232">ܘܐܣܗܸܕ ܥܡܵܐ ܕܫܲܪܝܼܪ ܕܝܼܢܹܗ ܘܟܹܐܝܢ ܒܘܼܚܪܵܢܹܗ.</l>
<l n="233">:ܒܕܝܼܢܵܐ ܝܲܠܦܘܼܗܝ ܕܐܝܼܬ ܒܹܗ ܚܲܝܵܠܐ ܠܡܠܒܲܕ ܕܝܼܢܵܐ</l>
<l n="234">ܘܕܚܸܠܘ ܡܸܢܹܗ ܘܝܲܩܪܘ ܕܪܓܼܐ ܕܪܹܫܵܢܘܼܬܹܗ.</l>
<l n="235">:ܐܲܝܟ ܕܒܕܘܪܐ ܒܚܪ ܠܩܢܘܡܹܗ ܒܒܘܼܚܪܵܢ ܢܫܹ̈ܐ</l>
<l n="236">ܘܚܵܘܝܼ ܫܘܼܦܪܵܐ ܕܕܟܝܘܼܬ ܢܦܲܫܹܗ ܠܒܢܲܝ̈ ܥܲܡܹܗ.</l>
<l n="237">:ܐܦ ܒܪܵܘܿܝܵܐ ܕܚܙܵܝܗܝ ܕܲܕܟܹܐ ܡ̣ܢ ܒܘܼܒܪܢܵܐ</l>
<l n="238">ܨܒܬܗ ܒܚܸܙܘܵܐ ܘܬܲܪܓܸܡ ܥܡܹܗ ܚܹܝܠ ܚܸܟܡ̈ܬܹܗ.</l>
<l n="239">ܒܚܸܙܘܵܐ ܕܠܠ̣ܝܵܐ ܡܲܠܸܠ ܥܲܡܹܗ ܕܥܝܼܪ ܥܝܵܢܹܐܗ: </l>

<pb ed="http://syriaca.org/manuscript/2289" n="f.278r"/>  
<l n="240">ܘܦܲܩܕܹܗ ܕܢܸܐܫܲܠ ܚܘܡܲܬܼ ܩܘܼܫܬܐ ܕܕܝܼܢܵܐ ܟܹܐܢܵܐ.</l>
<l n="241">:ܫܐܲܠ ܐܡ̣ܪ ܠܹܗ ܐܝܟ ܠܐܝ̇ܕܥ ܡܢܐ ܒ̇ܥܐ</l>
<l n="242">ܘܐܢܵܐ ܐܓܼܡܘܿܪ ܫܐܠܲܬܼ ܢܦܫܵܟ ܒܝܲܕܼ ܣܘܥܪ̈ܢܹܐܹ</l>
<l n="243">:ܗܒܼ ܠܝܼ ܠܒܵܐ ܘܐܦ ܣܘܟܠܵܐ ܥܢܵܐ ܒܲܪ ܕܵܘܝܼܕ</l>
<l n="244">ܘܐܬܒܲܥ ܩܘܼܫܬܐ ܘܐܟܸܣ ܙܹܐܦܐ ܕܠܵܐ ܒܘܼܣܪܢܵܐ.</l>
<l n="245">:ܕܝܼܢܵܐ ܟܹܐܢܵܐ ܫܐܸܠ ܒܲܪ ܕܘܼܝܼܕ ܡ̣ܢ ܒܵܪܘܿܝܵܐ</l>
<l n="246">ܘܐܵܦ ܒܪܘܿܝܵܐ ܡ̣ܠܵܝܗܝ ܒܘܼܝܵܢܵܐ ܘܫܪܪ ܡܸܠܵܘ̈ܗܝܝ.</l>
<l n="247">:ܠܘܩܕܵܡ ܝܗ̣ܒ ܠܹܗ ܚܟܡܲܬܼ ܠܒܵܐ ܠܡܸܫܡܲܥ ܕܝܼܢܵܐ</l>
<l n="248">ܘܬܘܼܒܼ ܐܘܣܸܦ ܠܹܗ ܥܘܼܬܪܵܐ ܕܙܒܼܢܵܐ ܘܟܗܝܼܢܘܼܬܼܵܐ.</l>
<l n="249">:ܒܬܪܹܝܢ ܥܘܼܬܪ̈ܝܼܢ ܨܒܬܹܗ ܠܕܪܓܼܵܐ ܕܪܹܫܢܘܼܬܹܗ</l>
<l n="250">ܒܚܟܡܲܬܼ ܢܦܫܵܐ ܘܦܐܝܘܼܬ ܨܒܼܬܼܵܐ ܕܦܓܼܪ̈ܢܝܵܬܼܵܐ.</l>
<l n="251">:ܒܪ̈ܘܚܢܝܵܬܼܵܐ ܘܦܓܪ̈ܢܝܬܐ ܥܬܲܪ ܒܲܪ ܕܵܘܝܼܕ</l>
<l n="252">ܘܪܘܚܢܐܝܼܬ ܘܦܓܼܪܢܐܝܼܬ ܫܦܲܪ ܘܐܨܛܒܲܬ.</l>
<l n="253">:ܒܦܓܼܪܐ ܘܢܲܦܫܹܗ ܫܦܲܪ ܠܲܐܠܵܗܵܐ ܘܠܒܒܝ̈ܢܫܵܐ</l>
<l n="254">ܘܒܢܼܐ ܘܨܒܸܬ ܗܝܘܠ ܩܘܼܕܫܵܐ ܠܣܕܲܬܼ ܡܵܪܹܗ.</l>
<l n="255">:ܒܝܵܬܐ ܒܢ̣ܵܐ ܠܹܗ ܠܕܡܠܹܝܢ ܡܸܢܹܗ ܫܡܲܝܵܐ ܘܐܪܥܵܐ</l>
<l n="256">ܘܟܲܕ ܠܵܐ ܥܡ̇ܪ ܒܥ̇ܒܕ ܐܝܼܕܼܵܘ̈ܗܝ ܥܡ̣ܪ ܒܹܗ ܒܚܘܼܒܵܐ.</l>
<l n="257">:ܒܝܲܕ ܓܲܠܝ̈ܬܐ ܚܘܼܒܹܗ ܚܵܘܝܼ ܨܝܕ ܒܲܪ[ܒ]ܝܬܹܗ</l>
<l n="258">ܕܟܲܕ ܗܘ̤ ܒܟܼܠ ܗܘ̣ ܓ̣ܒܵܐ ܠܹܗ ܥܘܼܡܪܵܐ ܒܒܲܝܬܐ ܕܙܒܼܢܵܐ.</l>
<l n="259">:ܪܒܘܼܬ ܚܘܼܒܹܗ ܕܕܵܘܝܼܕ ܪܒܵܐ ܓܠ̣ܐ ܒܒܲܪ ܕܵܘܝܼܕ</l>
<l n="260">ܘܫܘܘܕܵܝ ܡܠܵܘ̈ܗܝ ܓ̣ܡܪ ܒܥ̇ܒܕܐ ܐܲܝܟ ܕܐܸܫܬܵܘܕܝܼ.</l>
<l n="261">:ܡܠܟܘܼܬ ܥܠܲܡ ܐܫܬܘܕܝܼ ܠܹܗ ܠܒܼܪܹܗ ܕܐܝܼܫܲܝ</l>
<l n="262">ܘܐܡܠܟ ܠܒܼܪܹܗ ܘܝܲܗ̄ܒ̣ܠܗ ܥܘܼܬܼܪܐ ܘܚܟܡܲܬܼ ܠܸܒܵܐ.</l>
<l n="263">:ܒܪܒܘܼܬ ܥܘܼܬܼܪܹܗ ܘܚܟܡܲܬܼ ܢܦܫܹܗ ܬܗܲܪܘ ܟܠ ܥܲܡܡܝܼ̈ܢ</l>
<l n="264">ܘܢܦܩ ܛܒܐ ܕܕܝܢܘܼܬܹܗ ܒܥܒܪ̈ܝܹܗ̇ ܕܐܲܪܥܵܐ.</l>
<l n="265">:ܠܟܼܠ ܐܬܪ̈ܘܵܢ ܢܩ̣ܦ ܗ̄ܘ̣ܵܐ ܛܒܵܐ ܕܕܢܘܼܬܹܗ</l>
<l n="266">ܘܒܼܟܼܠ ܥܡܡܝ̈ܢ ܡܬܬܢܝܼܢ ܗ̄ܘ̣ܵܘ ܕܙܪ̈ܝ ܕܝܼܢܵܘ̈ܗܝ.</l>
<l n="267">:ܠܫܡܥܵܐ ܕܕܝܼܢܵܘ̈ܗܝ ܪܓܼܘ ܘܐܬܝܐܲܒܲܘ ܡܲܠܟܹ̈ܐ ܕܥܡܡܹ̈ܐ</l>
<l n="268">ܘܫܲܕܪܘ ܕܫܢܹ̈ܐ ܕܢܦܝܼܣܘܼܢܵܝܗܝ ܕܢܚܙܘܿܢ ܐܲܦܵܘܗܝ.</l>
<l n="269">:ܬܲܗܪܐ ܕܫܡܹܗ ܐܪܗܸܒܼ ܐܸܢܘܿܢ ܠܡܠܝ̈ܝ ܥܘܼܬܼܪܵܐ</l>
<l n="270">ܘܙܥܘ ܘܐܬܒܠܗܝܘ ܡ̣ܢ ܪܒܘܼܬܵܐ ܕܟܣܝܵܐ ܒܲܫܡܹܗ.</l>
<l n="271">:ܫܡܵܐ ܕܲܟܼܣܹܐ ܒܹܗ ܐܪܡܝܼ ܩܢܛܵܐ ܠܩܢܝ̈ܝ ܚܲܝܵܠܵܐ</l>
<l n="272">ܘܟܲܕ ܠܵܐ ܨ̇ܒܝܢ ܟܕܲܢܘ ܨܘܪ̈ܝܗܘܿܢ ܒܢܝܼܪܵܐ ܕܲܫܡܹܗ.</l>
<l n="273">:ܕܚܸܠܘ ܡܨܪ̈ܝܐ ܬܗܲܪܘ ܟܘܫ̈ܝܹܐ ܬܡܲܗܘ ܢܗܕܘ̈ܝܹܐ</l>
<l n="274">ܘܛܥܲܢܘ ܘܐܝܬܝܼܘ ܕܫܢܹ̈ܐ ܦܐܝ̈ܐ ܕܢܩܪܒܼܘܢ ܠܹܗ.</l>
<l n="275">:ܨܒܼܘ ܪ̈ܲܚܝܼܩܹܐ ܟܢܲܫܘ ܒܪ̈ܝܐ ܚܒܨܘ ܒܝܬܝܹ̈ܐ</l>
<l n="276">ܠܡܫܡܲܥ ܡܸܢܹܗ ܚܸܟܼܡܲܬܼ ܩܘܼܫܬܼܵܐ ܕܐܬܝܼܗܒܲܬ̤ ܠܹܗ.</l>
<l n="277">:ܩܘܼܫܬܼܵܐ ܒܓܸܠܝܐ ܡܬܨܲܝܝ ܗ̄ܘ̣ܵܐ ܒܬܪܲܥ ܒܲܝܬܹܗ</l>
<l n="278">ܘܒ ܘܫܸܡ ܒܪܘܿܝܵܐ ܡܫܬܒܲܝܝ ܗ̄ܘ̣ܵܐ ܒܪܹܫܵܢܘܼܬܹܗ.</l>
<l n="279">:ܐܠܗ ܟܠܐ ܡܬܩܠܲܣ ܗ̄ܘ̣ܵܐ ܡ̣ܢ ܟܠ ܦܘܼܡܝܼ̈ܢ</l>
<l n="280">ܘܠܵܐ ܐܠܗ̈ܐ ܡܬܒܣܪܝܼܢ ܗ̄ܘ̣ܵܘ ܡ̣ܢ ܟܠ ܠܸܫܵܢ.</l>
<l n="281">:ܒܕܫܢ̈ܐ ܕܡܲܠܟܹ̈ܐ ܡܲܠܟܵܐ ܕܥܲܠ ܟܠ ܡܸܬܼܝܲܩܲܪ ܗ̄ܘ̣ܵܐ</l>
<l n="282">ܘܦܬܟܪܘܼܬܼܵܐ ܕܕܚܠܲܬܼ ܫܐܕ̈ܐ ܡܬܬܫܝܛܵܐ ܗ̄ܘ̣ܵܐ.</l>
<l n="283">:ܒܪܝܟ ܐܲܠܗܵܐ ܕܫܪܹܐ ܒܥܲܡܹܗ ܩܥ̣ܵܘ ܟܠ ܥܡܡܝܼ̈ܢ</l>
<l n="284">ܘܙܥ ܡܪܘܕܐ ܕܒܛܠ ܩ̇ܠܐ ܕܫܸܡ ܐܲܠܗܘ̈ܗܝ.</l>
<l n="285">:ܚܘܒܲܬܼ ܫܘܼܒܼܚܵܐ ܦܪܲܥܘ ܟܠ ܥܡܡܝܼ̈ܢ ܒܝܲܕܼ ܒܲܪ ܕܵܘܝܼܕ</l>
<l n="286">ܘܐܚܕܹܗ ܓܘܼܢܚܵܐ ܕܫܒܚܘ ܐ̄ܢܫܐ ܒܝܲܕ ܒܲܪ ܐ̄ܢܵܫܵܐ.</l>
<l n="287">:ܫܸܡ ܒܪܘܿܝܵܐ ܡܬܢܨܲܚ ܗ̄ܘ̣ܵܐ ܒܝܲܕ ܒܲܪܢܫܵܐ</l>
<l n="288">ܘܫܓܼܪܗ ܚܣܡܵܐ ܕܡܛܠ ܡܵܢܵܐ ܝܼܪܸܒ ܥܲܦܪܵܢܵܐ.</l>
<l n="289">ܐܒܼܠܵܐ ܪܲܒܵܐ ܠܒܸܫ ܚܲܣܡ̇ܐ ܒܐܝܼܩܵܪ ܡܵܪܹܗ: </l>

<pb ed="http://syriaca.org/manuscript/2289" n="f.278v"/>  
<l n="290">ܘܫܪܝܼ ܡܪܟܸܒܼ ܦܘܼܪ̈ܣܹܐ ܨܢܝ̈ܥܹܐ ܕܢܫܝܼܛ ܠܲܫܡܹܗ.</l>
<l n="291">:ܙܲܝܢܵܐ ܕܢܟܼܠܐ ܥܬܸܕ ܠܸܒܹܗ ܕܢܲܟܼܘܼܠܬܵܢܵܐ</l>
<l n="292">ܕܢܥܒܸܕ ܩܸܐܪܣܵܐ ܥܲܡ ܒܵܪܘܿܝܵܐ ܒܝܲܕ ܒܲܪܢܫܵܐ.</l>
<l n="293">:ܟܠܹܗ ܙܝܢܵܐ ܕܡܪܝܼܪܘܼܬܹܗ ܣܥܪ ܡܪܘܕܵܐ</l>
<l n="294">ܕܢܩܝܼܡ ܡܪܕܵܐ ܥܲܠ ܟܐܢܘܼܬܵܐ ܕܒܼܪܲܪ ܕܵܘܝܼܕ.</l>
<l n="295">:ܟܠܹܗ ܚܝܠܹܗ ܙܡܢ ܘܩ̣ܪܐ ܠܘܵܬܼ ܬܟܬܘܼܫܵܐ</l>
<l n="296">ܕܒܟܼܠ ܦܘܪ̈ܣܝܼܢ ܢܡܟܟ ܪܘܡܵܐ ܕܕܚܠܲܬܼ ܩܘܼܫܬܼܵܐ.</l>
<l n="297">:ܟܢܸܫ ܕܝܘܵܘ̈ܗܝ ܣܥ̣ܪ ܠܓܼܝܘܵܬܵܘ̈ܗܝ ܩܪ̣ܐ ܫܡܫܵܘ̈ܗܝ</l>
<l n="298">ܕܢܕܪܘܼܢܵܝܗܝ ܒܩܐܪܣܵܐ ܩܲܫܝܵܐ ܕܐܣܬܩܒܲܠ ܠܹܗ.</l>
<l n="299">:ܥܡܸܩ ܦܚܵܘ̈ܗܝ ܛܡ̣ܪ ܢܸܟܝܵܢܵܘ̈ܗܝ ܦܪܣ ܨܢܥ̈ܬܹܗ</l>
<l n="300">ܕܢܨܘܕ ܐ̄ܢܫܐ ܕܐܬܝܼܩܲܪ ܒܹܗ ܫܸܡ ܒܪܘܿܝܵܐ.</l>
<l n="301">:ܡܨܝܕܬܐ ܕܥܘ̣ܠܐ ܙܩܲܕ ܙܹܐܦܵܢܵܐ ܠܒܲܪ ܫܪܵܝܼܪܵܐ</l>
<l n="302">ܕܢܬܥܪܩܲܠ ܒܗ̇ ܡܛܥܐ ܗܘܢܹܗ ܘܢܘܒܸܕ ܕܲܪܲܓܹܗ.</l>
<l n="303">:ܒܩܛܪ̈ܐ ܨܢܝ̈ܥܹܐ ܕܒܢ̈ܬ ܚܵܘܵܐ ܩܲܛܲܪ ܨܵܕܹܗ</l>
<l n="304">ܕܠܵܐ ܢܬܦܠܲܛ ܡ̣ܢ ܢܘܝ̈ܢܹܐ ܕܡܲܪܝܼܪܘܼܬܹܗ.</l>
<l n="305">:ܐܝܟ ܓܝܣܵܐ ܟܡܸܢ ܚܲܣܡܵܐ ܒܫܒܝܼܠ ܢܫܹ̈ܐ</l>
<l n="306">ܕܚ̣ܵܐ ܕܬܡ̇ܢ ܐܡܝܼܢ ܥܒ̇ܪ ܡܲܠܟܵܐ ܫܠܝܡܘܿܢ.</l>
<l n="307">:ܒܐܘܼܪܚܵܐ ܕܡܲܠܟܐ ܟܡܸܢ ܫܲܒܼܝܵܐ ܘܒܼܢܝ̈ ܐ̄ܪܵܙܹܗ</l>
<l n="308">ܘܫܘܪ ܡ̣ܢܫܠܸܝ ܘܨܵܕܹܗ ܠܡܠܟܵܐ ܘܫܲܠܚ ܨܒܼܬܹܗ.</l>
<l n="309">:ܟܠܗ ܨܒܬܹܗ ܕܫܸܡ ܒܪܘܿܝܵܐ ܚܛܦ ܡ̣ܢ ܪܹܫܹܗ</l>
<l n="310">ܘܫܒܼܩܹܗ ܥܪܛܸܠ ܕܠܵܐ ܬܚܦܝܼܬܵܐ ܕܕܚܠܲܬܼ ܩܘܼܫܬܼܵܐ.</l>
<l n="311">:ܦܲܚܐ ܕܐܒܘܼܗܝ ܨܠ̣ܐ ܠܹܗ ܠܐܲܪܵܝܵܐ ܡܪܗܸܒܼ ܥܲܡܡܹ̈ܐ</l>
<l n="312">ܘܐܲܝܟ ܕܠܕܵܘܝܼܕ ܨܵܕܹܿܗ ܐܦ ܠܹܗ ܒܪܚܡܲܬܼ ܢܫܹ̈ܐ.</l>
<l n="313">:ܒܪܹ ܚܡܲܬ ܢܸܫܹ̈ܐ ܨܕܹܗ ܒܝܼܫܵܐ ܠܡܠܝܼܠ ܗܵܘܢܵܐ</l>
<l n="314">ܘܒܥܢܝܢܗܹܝܢ ܟܠ̣ܵܐ ܥܢܝܢܹܗ ܡ̣ܢ ܟܐܢܘܼܬܼܵܐ.</l>
<l n="315">:ܒܚܒܼܠܵܐ ܕܢܸܫܹ̈ܐ ܦܟܪܹܗ ܠܥܘܫܢܹܗ ܕܓܢܒܵܪ ܚܲܝܠܵܐ</l>
<l n="316">ܘܐܥܸܠ ܚܒܼܫܹܗ ܒܹܝܬ ܐܲܣܝܼܪܹ̈ܐ ܕܠܵܐ ܝܼܕܲܥܬܼܵܐ.</l>
<l n="317">:ܒܠܐ ܝܼܕܲܥܬܼܵܐ ܐܣܪܹܗ ܨܢܝܼܥܵܐ ܠܚܟܝܼܡ ܡ̣ܢܟܠ</l>
<l n="318">ܕܠܵܐ ܗ̄ܘ̣ܵܐ ܦܫܝܼܩ ܠܹܗ ܠܡܠܟܬܫܘܼ ܠܘܼܩܒܼܵܠ ܢܸܟܼܠܵܘ̈ܗܝ.</l>
<l n="319">:ܢܫܹ̈ܐ ܫܕ݂ܲܪ ܐܝܟ ܓܫܘܿܫܹ̈ܐ ܘܓܼܵܫ ܚܹܐܪܘܼܬܹܗ</l>
<l n="320">ܘܐܦܝܼܣ ܐܸܢܘܿܢ ܕܢܦܝܣ̈ܢܝܗܝ ܕܢܛܠܐ ܒܐ̄ܪܵܙܵܘܗܝ.</l>
<l n="321">:ܒܢܫܹ̈ܐ ܛܫܝܗ̇ ܠܡܪܝܼܪܘܼܬܹܗ ܚܸܘܝܵܐ ܨܢܝܼܥܵܐ</l>
<l n="322">ܘܒܠܫܢܗܹܝܢ ܕܒܨܗ ܒܛܘܥܝܲܝ ܐܲܝܟ ܕܒܥܘܩܣܵܐ.</l>
<l n="323">:ܡܚܘܬܵܐ ܒܝܪܫܬܼܵܐ ܡܚܝܵܗܝ ܚܲܪܡܫܵܐ ܠܚܠܝܹܡ ܢܦܫܵܐ</l>
<l n="324">ܘܦܲܪܚܲܬ̤ ܡܸܪܬܵܐ ܕܚܪܡܢܘܼܬܹܗ ܒܟܼܠܗܘܿܢ ܪܸ̈ܓܼܫܵܘܗܝ.</l>
<l n="325">ܐܝܟ ܬܢܝܼܢܵܐ ܐܕܝܼܩ ܢܟܼܠܵܐ ܡ̣ܢ ܒܹܝܬܼ ܢܸܫܹ̈ܐ.</l>
<l n="326">ܘܢܟܬܹܗ ܒܢܦܫܵܐ ܘܢܬܼܪ ܣܲܥܪܵܐ ܕܪܸܫ ܪܥܝܢܹܗ.</l>
<l n="327">:ܒܕܡܘܼܬ ܓܪܣܵܐ ܓܣܗ̇ ܗ̄ܘ̣ܐ ܠܡܪܬܹܗ ܥܲܠ ܗܲܕܵܡܵܘ̈ܗܝ</l>
<l n="328">ܘܦܪܚܲܬ̤ ܘܡܘܛܬ̤ ܥܕܲܡܵܐ ܠܙܘ̈ܥܹܐ ܟܣܝ̈ܐ ܕܢܲܦܫܹܗ.</l>
<l n="329">:ܠܩܵܛܐ ܨܚܢܵܐ ܒܕܪ ܡܪܘܕܵܐ ܩܕܡ ܒܒܬܹ̈ܗ</l>
<l n="330">:ܘܐܝܟ ܕܠܥܘܦܵܐ ܓܪܓ ܡܓܕܹܗ ܠܘܵܬܼ ܫܘܼܓܵܫܘܵܗ̈ܝ</l>
<l n="331">:ܢܫܒܹ̈ܐ ܕ̈ܦܝܐ ܕܙܠܲܝܼܠܘܼܬܼܵܐ ܦܪܣ ܙܠܝܼܠܵܐ</l>
<l n="332">ܘܒܼܗܘܿܢ ܨܕܗ̇ ܠܩܲܠܝܼܠܘܼܬܹܗ ܕܢܫܪܐ ܫܠܹܝܡܘܿܢ.</l>
<l n="333">:ܐܝܘ ܠܩܝܼܠܵܐ ܕܨܕܝ̈ܗܝ ܥܝ̈ܢܐ ܙܠܝܼܠ̈ܬܐ</l>
<l n="334">ܘܐܥܸܠ ܚܲܒܼܫܹܗ ܒܢܘܡ̈ܐ ܩܫܝ̈ܐ ܕܦܬܟܼܪܘܼܬܼܵܐ.</l>
<l n="335">:ܐܝܘ ܠܓܢ̄ܒܪܐ ܕܚܣܢܝܗ̈ܝ ܐܠ̈ܥܹܐ ܦܚܚ̈ܬܐ</l>
<l n="336">ܘܫܩܠ ܙܝܢܵܐ ܕܫܸܡ ܒܵܪܘܿܝܵܐ ܡ̣ܢ ܪܥܝܢܹܗ.</l>
<l n="337">:ܐܝܘ ܠܫܦܝܼܪܵܐ ܕܪܚܝܼܡ ܗ̄ܘ̣ܵܐ ܛܵܒܼ ܒܦܓܼܪܗ ܡܦܫܹܗ</l>
<l n="338">ܕܐܣܢܝܼ ܫܘܼܦܪܹܗ ܒܢܩܦܵܐ ܣܢܝܵܐ ܕܙܲܠܝܼܠܘܼܬܵܐ.</l>
<l n="339">:ܐܝܘ ܠܚܟܝܼܡܵܐ ܕܐܦ ܪ̈ܘܚܢܹܐ ܬܗܲܪܘ ܒܝܼܕܲܥܬܹܗ</l>
<l n="340">ܕܐܥܢܝܼ ܢܲܦܫܹܗ ܥܲܡ ܫܛܝ̈ܬܐ ܘܥܒܕ̈ܝܗܝ ܣܟܼܠܵܐ.</l>
<l n="341">ܐܘ ܠܝܕܘܿܥܵܐ ܒܕܩ ܐ̄ܪ̈ܙܐ ܕܣܬܝܪ̈ܬܵܐ: </l>

<pb ed="http://syriaca.org/manuscript/2289" n="f.279r"/>  
<l n="342">ܕܬܗܸܠܘ ܘܲܓܚܸܟܘ ܫܐܕܹ̈ܐ ܛܪ̈ܘܢܹܐ ܥܲܠ ܚܸܟܡܬܹܗ.</l>
<l n="343">:ܐܝܘ ܠܚܟܝܼܡܵܐ ܕܐܣܝܼ ܒܡܸܠܵܘ̈ܗܝ ܟܪ̈ܝܗܲܝ ܢܫܦܵܐ</l>
<l n="344">ܕܐܟܪܗ ܢܦܫܗ ܒܟܐܒܵܐ ܢܕܝܕܵܐ ܕܦܬܟܪܝܼܬܼܵܐ.</l>
<l n="345">:ܐܝܘ ܠܫܪܝܼܪ̈ܵܐ ܕܫܬܩ ܛܘܼܥܝܲܝ ܕܠܵܐ ܠܗܹ̈ܐ</l>
<l n="346">ܕܫܒܩ ܐܘܪܚܵܐ ܕܡܠܲܬܼ ܩܘܫܬܼܵܐ ܘܪܵܕܹܐ ܒܲܬܘܫܵܐ. ܘܲܪܟܼܵܐ</l>
<l n="347">:ܐܝܘ ܠܬܪܝܨܵܐ ܕܐܪܝܼܡ ܪܹܫܵܐ ܕܙܝܼܩܘܼܬܼܵܐ</l>
<l n="348">ܕܐܪܟܢ ܪܹܫܵܐ ܕܫܪܝܼܪܘܼܬܹܗ ܩܕܼܵܡ ܕܓܼܠܹ̈ܐ.</l>
<l n="349">:ܐܹܝܘ ܠܫܝܦܘܿܪܵܐ ܕܐܬܗܲܪ ܥܡܡܹ̈ܐ ܒܩܵܠ ܢܸܥܡ̈ܬܹܗ</l>
<l n="350">ܕܫܬܩܘ ܩ̈ܠܐ ܕܫܦܝܼܪ̈ܬܹܗ ܦܬܟܼܪܹ̈ܐ ܚܲܪ̈ܲܫܹܐ.</l>
<l n="351">:ܐܹܝܘ ܠܟܢܪܵܐ ܕܡܬܪܓܸܡ ܗ̄ܘ̣ܵܐ ܚܟܡܲܬܼ ܩܘܼܫܬܼܵܐ</l>
<l n="352">ܕܦܣܸܩܘ ܐܢܹܝܢ ܕܝܘ̈ܐ ܨܢܝܼ̈ܥܹܐ ܠܡܲܢܝ̈ ܢܦܫܹܗ.</l>
<l n="353">:ܐܝܘ ܠܐܒܘܒܿܐ ܕܙܡ̇ܪ ܗ̄ܘ̣ܵܐ ܒܹܗ ܨܒܼܝܵܢ ܡܵܪܹܗ</l>
<l n="354">ܕܬܒܼܪܘܗܝ ܫܐܕ̈ܐ ܘܠܵܐ ܣܦ̣ܩ ܒܩܸܠ ܪܘܼܚ ܓܸܠܝܢܵܐ.</l>
<l n="355">:ܐܹܝܘ ܠܵܟ ܡܲܠܟܵܐ ܗܕܝܼܪ ܡ̣ܢ ܡܠܟ̈ܐ ܕܗܘ̤ܘ ܘܗ̇ܘܹܝܢ</l>
<l n="356">ܕܐܫܛܝܬ ܕܪܓܵܟ ܠܥܹܝܬ ܐܪ̈ܥܢܹܐ ܘܫܡܝܢܹ̈ܐ.</l>
<l n="357">:ܡ̇ܢ ܠܵܐ ܢܬܡܗ ܥܲܠ ܫܝܛܘܿܬܹܗ ܕ[...]ܩܝܼܪ ܡ̣ܢ ܟܠ</l>
<l n="358">ܕܐܫܝܼܛ ܗܘ̤ ܠܵܗ̇ ܠܝܲܩܝܼܪܘܼܬܹܗ ܒܕܠܵܐ ܦܐ̈ܝܢ.</l>
<l n="359">:ܡ̇ܢ ܠܵܐ ܢܟܼܪܐ ܥܲܠ ܡܘܼܟܵܟܹܗ ܕܪܡ ܒܝܼܕ ܥܬܹܗ</l>
<l n="360">ܕܐܪܦܝܼ ܗܪܓܐ ܕܪ̈ܘܢܝܵܬܼܵܐ ܘܬܪܓܡ ܒܕܝܵܐ.</l>
<l n="361">:ܡ̇ܢ ܠܐ ܢܚܫ ܥܲܠ ܫܘܚܠܦܗ ܕܝܲܡܵܐ ܪܲܒܵܐ</l>
<l n="362">ܕܓܙ ܚܟ̈ܡܬܹܗ ܘܝܼܒܸܫ ܢܒܼܥܵܐ ܕܦܪܘܿܫܘܼܬܹܗ.</l>
<l n="363">:ܡ̇ܢ ܠܵܐ ܢܒܼܟܐ ܥܲܠ ܐܘܼܡܢܵܐ ܡܪܟܸܒܼ ܡܲܬܠܹ̈ܐ</l>
<l n="364">ܕܗܘ̤ܐ ܡܲܬܠܵܐ ܘܗܵܐ ܡܬܬܢܹܐ ܓܘܼܚܟܗ ܒܟܼܠܘܼܟ.</l>
<l n="365">:ܡ̇ܢ ܠܵܐ ܢܕܚܲܠ ܡ̣ܢ ܫܪ̈ܥܬܼܵܐ ܕܠܵܐ ܝܼܕܼܥܬܼܵܐ</l>
<l n="366">ܕܟܲܕ ܠܵܐ ܝ̇ܕܥ ܫ̇ܪܥ ܘܢ̇ܦܠ ܒܫܟܝܼܪ̈ܬܵܐ.</l>
<l n="367">:ܡ̣ܢ ܠܵܐ ܢܩܢܲܛ ܥܲܠ ܛܫܝܼܬ̈ܐ ܕܒܓܼܘ ܢܦܫܵܐ</l>
<l n="368">ܕܟܕ ܠܵܐ ܡܲܪܓܸܫ ܣܥ̇ܝܢ ܚܲܫܹ̈ܐ ܘܒܙܹ̇ܝܢ ܥܘܼܬܪܹܗ.</l>
<l n="369">:ܡ̇ܢ ܠܐ ܢܗܘܹܐ ܘܗܝܼܪ ܒܩܪܒܼܵܐ ܕܥܲܡ ܢܟܼܘܿܠܹܗ</l>
<l n="370">ܕܪܒܘ ܦܚ̈ܝܢ ܡܥܡܩ ܛܡܪ ܩܕܵܡ ܪܥܝܢܹܗ.</l>
<l n="371">:ܡ̇ܢ ܠܵܐ ܢܛܲܪܓܲܙ̈ܝ ܢܦܲܫܹܗ ܡ̣ܢ ܫܒܝܵܐ</l>
<l n="372">ܕܠܦܲܝ ܐܝܼܡܵܡ ܐܡܹܝܢ ܢܛܪ ܬܪܲܥ ܣܝܼܡ̈ܬܹܗ.</l>
<l n="373">:ܐܸܢ ܚܟܝܼܡܵܐ ܒܙܘܼܗ̇ ܚܫ̈ܐ ܠܚܟܡܲܬܼ ܢܦܫܹܗ</l>
<l n="374">ܡܢ̣ܘ ܡܫܟܲܝܝ ܠܡܛܲܪ ܓܲܙܵܘ̈ܗܝ ܡ̣ܢ ܢܟܼܝ̈ܫܹܐ.</l>
<l n="375">:ܐܸܢ ܩܠܝܼܠܵܐ ܨܕܘܼܗܝ ܒܢܸܒܒܹ̈ܐ ܫ̈ܐܕܐ ܕܢܸܫ̈ܐ</l>
<l n="376">ܡ̇ܢ ܠܵܐ ܢܸܥܪܘܿܩ ܡ̣ܢ ܥܸܢܝܵܢܵܐ ܕܒܢ̈ܬ ܚܵܘܵܐ.</l>
<l n="377">:ܐܸܢ ܓܲܢ̄ܒܪܵܐ ܢܦ̣ܠ ܒܡܨܝܼܕܵܬܼܵܐ ܕܫܘܓܵܫܲܝ̈ܗܹܝܢ</l>
<l n="378">ܡ̇ܢ ܠܵܐ ܢܸܥܪܘܿܩ ܠܚܘܼܒܵܐ ܕܠܒܲܪ ܡ̣ܢ ܦܘܼܪ̈ܣܲܝܗܹܝܢ܀</l>
                </div2>
            </div1>
        </body>
    </text>
</TEI>