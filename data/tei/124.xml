<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/78">1 Corinthians
                    (Peshitta Version) - <foreign xml:lang="syr">ܐܓܪܬܐ ܕܦܘܠܘܣ ܕܠܘܬ ܩܘܪ̈ܝܢܬܝܐ
                        ܩܕܡܝܬܐ</foreign></title>
                <title xml:lang="en" level="s" ref="http://syriaca.org/work/159">Epitles of Paul
                    (Peshitta Version)</title>
                <title xml:lang="en" level="s" ref="http://syriaca.org/work/70">The Peshitta New
                    Testament</title>
                <title level="s">The Oxford-BYU Syriac Corpus</title>
                <author>Paul the Apostle</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>Created by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person"/>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person"
                        ><!-- Name of the person who transcribed the Syriac text --></name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>The Oxford-BYU Syriac Corpus</authority>
                <idno type="URI">https://syriaccorpus.org/124</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </license>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and released under a under a Creative Commons Attribution 4.0 International Public License (CC BY 4.0). The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <analytic>
                        <editor>British and Foreign Bible Society</editor>
                        <idno type="URI">http://syriaca.org/bibl/2491</idno>
                    </analytic>
                    <monogr>
                        <title level="a">Syriac New Testament - <foreign xml:lang="syr">ܕܝܬܝܩܐ ܚܕܬܐ
                                ܕܡܪܢ ܝܫܘܥ ܡܫܝܚܐ</foreign></title>
                        <imprint>
                            <pubPlace>London</pubPlace>
                            <publisher>United Bible Societies</publisher>
                            <date when="1905">1905</date>
                        </imprint>
                    </monogr>
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>The Oxford-BYU Syriac Corpus is a joint project of the University of Oxford and
                    Brigham Young University in collaboration with Vanderbilt University and the
                    Initiative for Digital Humanities, Media, and Culture at Texas A&amp;M
                    University.</p>
                <!-- Look at editorialDecl desription in P5 for labels (https://www.tei-c.org/release/doc/tei-p5-doc/en/html/ref-editorialDecl.html) and use as necessary to describe the corpus/text in question -->
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-07-05" who="http://syriaca.org/person.xml#jwalters">Edited text
                structure</change>
            <change when="2017-04-25" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text>
        <body>

            <div type="title" n="0">
                <ab xml:lang="syr">ܐܓܪܬܐ ܕܦܘܠܘܣ ܕܠܘܬ ܩܘܪ̈ܝܢܬܝܐ ܩܕܡܝܬܐ</ab>
            </div>
            <div type="chapter" n="1" xml:lang="syr">
                <head xml:lang="en">Chapter 1</head>
                <milestone unit="SyrChapter" n="1"/>
                <ab type="verse" n="1">ܦ݁ܰܘܠܳܘܣ ܩܰܪܝܳܐ ܘܰܫܠܺܝܚܳܐ ܕ݁ܝܶܫܽܘܥ ܡܫܺܝܚܳܐ ܁ ܒ݁ܨܶܒ݂ܝܳܢܶܗ
                    ܕ݁ܰܐܠܳܗܳܐ ܂ ܘܣܳܘܣܬ݂ܶܢܺܣ ܐܰܚܳܐ ܆</ab>
                <ab type="verse" n="2">ܠܥܺܕ̱݁ܬ݁ܳܐ ܕ݁ܰܐܠܳܗܳܐ ܕ݁ܰܒ݂ܩܳܘܪܺܢܬ݂ܳܘܣ ܇ ܩܪܰܝܳܐ̈ ܘܩܰܕ݁ܺܝܫܶܐ̈
                    ܕ݁ܰܒ݂ܝܶܫܽܘܥ ܡܫܺܝܚܳܐ ܡܩܰܕ݁ܫܺܝܢ . ܘܰܠܟ݂ܽܠܗܽܘܢ ܐܰܝܠܶܝܢ ܕ݁ܩܳܪܶܝܢ ܫܡܶܗ ܕ݁ܡܳܪܰܢ ܝܶܫܽܘܥ
                    ܡܫܺܝܚܳܐ ܒ݁ܟ݂ܽܠ ܐܰܬ݂ܰܪ ܇ ܕ݁ܺܝܠܗܽܘܢ ܘܕ݂ܺܝܠܰܢ .</ab>
                <ab type="verse" n="3">ܛܰܝܒ݁ܽܘܬ݂ܳܐ ܥܰܡܟ݂ܽܘܢ ܘܰܫܠܳܡܳܐ ܂ ܡܶܢ ܐܰܠܳܗܳܐ ܐܰܒ݂ܽܘܢ ܆ ܘܡܶܢ
                    ܡܳܪܰܢ ܝܶܫܽܘܥ ܡܫܺܝܚܳܐ ܀</ab>
                <ab type="verse" n="4">ܡܰܘܕ݁ܶܐ ܐ̱ܢܳܐ ܠܰܐܠܳܗܝ ܒ݁ܟ݂ܽܠܙܒ݂ܰܢ ܚܠܳܦ݂ܰܝܟ݁ܽܘܢ ܇ ܥܰܠ
                    ܛܰܝܒ݁ܽܘܬ݂ܳܐ ܕ݁ܰܐܠܳܗܳܐ ܕ݁ܶܐܬ݂ܝܰܗܒ݁ܰܬ݂ ܠܟ݂ܽܘܢ ܂ ܒ݁ܝܶܫܽܘܥ ܡܫܺܝܚܳܐ .</ab>
                <ab type="verse" n="5">ܕ݁ܰܒ݂ܟ݂ܽܠ ܡܶܕ݁ܶܡ ܥܬ݂ܰܪܬ݁ܽܘܢ ܒ݁ܶܗ ܇ ܒ݁ܟ݂ܽܠ ܡܶܠܳܐ ܂ ܘܰܒ݂ܟ݂ܽܠ
                    ܝܺܕ݂ܰܥܬ݂ܳܐ .</ab>
                <ab type="verse" n="6">ܐܰܝܟ݂ ܕ݁ܣܳܗܕ݁ܽܘܬ݂ܶܗ ܕ݁ܰܡܫܺܝܚܳܐ ܐܶܫܬ݁ܰܪܪܰܬ݂ ܒ݁ܟ݂ܽܘܢ .</ab>
                <ab type="verse" n="7">ܕ݁ܠܳܐ ܐܶܬ݂ܒ݁ܰܨܰܪܬ݁ܽܘܢ ܒ݁ܰܚܕ݂ܳܐ ܡܶܢ ܡܰܘܗܒ݂ܳܬ݂ܶܗ̈ ܇ ܐܶܠܳܐ
                    ܡܣܰܟ݁ܶܝܢ ܐܢ̱ܬ݁ܽܘܢ ܠܓ݂ܶܠܝܳܢܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ .</ab>
                <ab type="verse" n="8">ܕ݁ܗܽܘ ܢܫܰܪܰܪܟ݂ܽܘܢ ܥܕ݂ܰܡܳܐ ܠܰܐ̱ܚܪܳܝܬ݁ܳܐ ܂ ܕ݁ܰܕ݂ܠܳܐ ܪܶܫܝܳܢ
                    ܬ݁ܶܗܘܽܘܢ ܒ݁ܝܰܘܡܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ .</ab>
                <ab type="verse" n="9">ܡܗܰܝܡܰܢ ܗ̱ܘ ܐܰܠܳܗܳܐ ܕ݁ܒ݂ܺܐܝܕ݂ܶܗ ܐܶܬ݂ܩܪܺܝܬ݁ܽܘܢ ܠܫܰܘܬ݁ܳܦ݂ܽܘܬ݂ܳܐ
                    ܕ݁ܰܒ݂ܪܶܗ ܝܶܫܽܘܥ ܡܫܺܝܚܳܐ ܡܳܪܰܢ ܀</ab>
                <ab type="verse" n="10">ܒ݁ܳܥܶܐ ܐ̱ܢܳܐ ܕ݁ܶܝܢ ܡܶܢܟ݂ܽܘܢ ܐܰܚܰܝ̈ ܇ ܒ݁ܰܫܡܶܗ ܕ݁ܡܳܪܰܢ ܝܶܫܽܘܥ
                    ܡܫܺܝܚܳܐ ܆ ܕ݁ܬ݂ܶܗܘܶܐ ܚܕ݂ܳܐ ܡܶܠܬ݂ܳܐ ܠܟ݂ܽܠܟ݂ܽܘܢ . ܘܠܳܐ ܢܶܗܘܝܳܢ̈ ܒ݁ܟ݂ܽܘܢ
                    ܦ݁ܳܠܰܓ݂ܘܳܬ݂ܳܐ̈ . ܐܶܠܳܐ ܬ݁ܶܗܘܽܘܢ ܓ݁ܡܺܝܪܺܝܢ ܒ݁ܰܚܕ݂ܳܐ ܬ݁ܰܪܥܺܝܬ݂ܳܐ ܘܰܒ݂ܚܰܕ݂ ܪܶܥܝܳܢܳܐ
                    .</ab>
                <ab type="verse" n="11">ܫܠܰܚܘ ܠܺܝ ܓ݁ܶܝܪ ܥܠܰܝܟ݁ܽܘܢ ܐܰܚܰܝ̈ ܁ ܡܶܢ ܒ݁ܶܝܬ݂ ܟ݁ܠܳܐܶܐ̈ ܆
                    ܕ݁ܚܶܪܝܳܢܶܐ̈ ܐܺܝܬ݂ ܒ݁ܰܝܢܳܬ݂ܟ݂ܽܘܢ .</ab>
                <ab type="verse" n="12">ܗܳܕ݂ܶܐ ܕ݁ܶܝܢ ܐܳܡܰܪ ܐ̱ܢܳܐ ܆ ܕ݁ܺܐܝܬ݂ ܡܶܢܟ݂ܽܘܢ ܕ݁ܳܐܡܰܪ ܂ ܐܶܢܳܐ
                    ܕ݁ܦ݁ܰܘܠܳܘܣ ܐ̱ܢܳܐ ܆ ܘܺܐܝܬ݂ ܕ݁ܳܐܡܰܪ ܂ ܐܶܢܳܐ ܕ݁ܰܐܦ݁ܳܠܳܘ ܐ̱ܢܳܐ ܆ ܘܺܐܝܬ݂ ܕ݁ܳܐܡܰܪ ܂
                    ܐܶܢܳܐ ܕ݁ܟ݂ܺܐܦ݂ܳܐ ܐ̱ܢܳܐ ܆ ܘܺܐܝܬ݂ ܕ݁ܳܐܡܰܪ ܂ ܐܶܢܳܐ ܕ݁ܰܡܫܺܝܚܳܐ ܐ̱ܢܳܐ .</ab>
                <ab type="verse" n="13">ܕ݁ܰܠܡܳܐ ܐܶܬ݂ܦ݁ܰܠܰܓ݂ ܠܶܗ ܡܫܺܝܚܳܐ . ܐܰܘ ܠܡܳܐ ܦ݁ܰܘܠܳܘܣ
                    ܐܶܙܕ݁ܩܶܦ݂ ܥܰܠ ܐܰܦ݁ܰܝܟ݁ܽܘܢ̈ . ܐܰܘ ܒ݁ܰܫܡܶܗ ܕ݁ܦ݁ܰܘܠܳܘܣ ܥܡܰܕ݁ܬ݁ܽܘܢ .</ab>
                <ab type="verse" n="14">ܡܰܘܕ݁ܶܐ ܐ̱ܢܳܐ ܠܰܐܠܳܗܝ ܂ ܕ݁ܰܠܐ̱ܢܳܫ ܡܶܢܟ݂ܽܘܢ ܠܳܐ ܐܰܥܡܕ݂ܶܬ݂ ܆
                    ܐܶܠܳܐ ܠܰܟ݁ܪܺܝܣܦ݁ܳܘܣ ܘܰܠܓ݂ܰܐܺܝܳܘܣ .</ab>
                <ab type="verse" n="15">ܕ݁ܠܳܐ ܐ̱ܢܳܫ ܢܺܐܡܰܪ ܕ݁ܰܒ݂ܫܶܡܝ ܐܰܥܡܕ݂ܶܬ݂ .</ab>
                <ab type="verse" n="16">ܐܰܥܡܕ݂ܶܬ݂ ܕ݁ܶܝܢ ܐܳܦ݂ ܠܒ݂ܰܝܬ݁ܶܗ ܕ݁ܶܐܣܛܶܦ݂ܰܢܰܐ . ܬ݁ܽܘܒ݂ ܕ݁ܶܝܢ
                    ܠܳܐ ܝܳܕ݂ܰܥ ܐ̱ܢܳܐ ܂ ܐܶܢ ܠܐ̱ܢܳܫ ܐ̱ܚܪܺܝܢ ܐܰܥܡܕ݂ܶܬ݂ .</ab>
                <ab type="verse" n="17">ܠܳܐ ܓ݁ܶܝܪ ܫܰܕ݁ܪܰܢܝ ܡܫܺܝܚܳܐ ܂ ܠܡܰܥܡܳܕ݂ܽܘ ܂ ܐܶܠܳܐ ܠܰܡܣܰܒ݁ܳܪܽܘ
                    ܂ ܠܳܐ ܒ݁ܚܶܟ݂ܡܰܬ݂ ܡܶܠܶܐ̈ ܇ ܕ݁ܠܳܐ ܢܶܣܬ݁ܰܪܰܩ ܙܩܺܝܦ݂ܶܗ ܕ݁ܰܡܫܺܝܚܳܐ ܀</ab>
                <ab type="verse" n="18">ܡܶܠܬ݂ܳܐ ܓ݁ܶܝܪ ܕ݁ܰܙܩܺܝܦ݂ܳܐ ܂ ܠܰܐܒ݂ܺܝܕ݂ܶܐ̈ ܫܳܛܝܽܘܬ݂ܳܐ ܗ̱ܝ .
                    ܠܰܢ ܕ݁ܶܝܢ ܁ ܠܰܐܝܠܶܝܢ ܕ݁ܚܰܝܺܝܢܰܢ ܂ ܚܰܝܠܳܐ ܗ̱ܝ ܕ݁ܰܐܠܳܗܳܐ .</ab>
                <ab type="verse" n="19">ܟ݁ܬ݂ܺܝܒ݂ ܓ݁ܶܝܪ ܂ ܕ݁ܰܐܘܒ݁ܶܕ݂ ܚܶܟ݂ܡܬ݂ܳܐ ܕ݁ܚܰܟ݁ܺܝܡܶܐ̈ ܆
                    ܘܶܐܓ݂ܠܽܘܙ ܬ݁ܰܪܥܺܝܬ݂ܳܐ ܕ݁ܣܰܟ݁ܽܘܠܬ݂ܳܢܶܐ̈ .</ab>
                <ab type="verse" n="20">ܐܰܝܟ݁ܳܐ ܗܽܘ ܚܰܟ݁ܺܝܡܳܐ . ܐܰܘ ܐܰܝܟ݁ܳܐ ܗܽܘ ܣܳܦ݂ܪܳܐ . ܐܰܘ
                    ܐܰܝܟ݁ܳܐ ܗܽܘ ܕ݁ܳܪܽܘܫܳܐ ܕ݁ܥܳܠܡܳܐ ܗܳܢܳܐ . ܠܳܐ ܗܳܐ ܐܰܫܛܝܳܗ ܐܰܠܳܗܳܐ ܚܶܟ݂ܡܬ݂ܶܗ
                    ܕ݁ܥܳܠܡܳܐ ܗܳܢܳܐ .</ab>
                <ab type="verse" n="21">ܡܶܛܽܠ ܓ݁ܶܝܪ ܕ݁ܰܒ݂ܚܶܟ݂ܡܬ݂ܶܗ ܕ݁ܰܐܠܳܗܳܐ ܂ ܠܳܐ ܝܺܕ݂ܰܥ ܥܳܠܡܳܐ
                    ܒ݁ܚܶܟ݂ܡܬ݂ܳܐ ܠܰܐܠܳܗܳܐ ܆ ܨܒ݂ܳܐ ܐܰܠܳܗܳܐ ܕ݁ܰܒ݂ܫܳܛܝܽܘܬ݂ܳܐ ܕ݁ܟ݂ܳܪܽܘܙܽܘܬ݂ܳܐ ܢܰܚܶܐ
                    ܠܰܐܝܠܶܝܢ ܕ݁ܰܡܗܰܝܡܢܺܝܢ .</ab>
                <ab type="verse" n="22">ܡܶܛܽܠ ܕ݁ܺܝܗܽܘܕ݂ܳܝܶܐ̈ ܐܳܬ݂ܘܳܬ݂ܳܐ̈ ܫܳܐܠܺܝܢ . ܘܰܐܪܡܳܝܶܐ̈
                    ܚܶܟ݂ܡܬ݂ܳܐ ܒ݁ܳܥܶܝܢ .</ab>
                <ab type="verse" n="23">ܚܢܰܢ ܕ݁ܶܝܢ ܡܰܟ݂ܪܙܺܝܢܰܢ ܡܫܺܝܚܳܐ ܁ ܟ݁ܰܕ݂ ܙܩܺܝܦ݂ ܆ ܬ݁ܽܘܩܰܠܬ݁ܳܐ
                    ܠܺܝܗܽܘܕ݂ܳܝܶܐ̈ ܁ ܘܠܰܐܪܡܳܝܶܐ̈ ܫܳܛܝܽܘܬ݂ܳܐ ܆</ab>
                <ab type="verse" n="24">ܠܗܳܢܽܘܢ ܕ݁ܶܝܢ ܕ݁ܰܩܪܶܝܢ ܂ ܝܺܗܽܘܕ݂ܳܝܶܐ̈ ܘܰܐܪܡܳܝܶܐ̈ ܆ ܡܫܺܝܚܳܐ
                    ܚܰܝܠܳܐ ܕ݁ܰܐܠܳܗܳܐ ܂ ܘܚܶܟ݂ܡܬ݂ܳܐ ܕ݁ܰܐܠܳܗܳܐ .</ab>
                <ab type="verse" n="25">ܡܶܛܽܠ ܕ݁ܫܳܛܝܽܘܬ݂ܶܗ ܕ݁ܰܐܠܳܗܳܐ ܚܰܟ݁ܺܝܡܳܐ ܗ̱ܝ ܡܶܢ ܒ݁ܢܰܝܢܳܫܳܐ̈ ܆
                    ܘܰܟ݂ܪܺܝܗܽܘܬ݂ܶܗ ܕ݁ܰܐܠܳܗܳܐ ܚܰܝܠܬ݂ܳܢܝܳܐ ܗ̱ܝ ܡܶܢ ܒ݁ܢܰܝ̈ ܐ̱ܢܳܫܳܐ ܀</ab>
                <ab type="verse" n="26">ܚܙܰܘ ܓ݁ܶܝܪ ܐܳܦ݂ ܩܪܳܝܬ݁ܟ݂ܽܘܢ ܐܰܚܰܝ̈ ܇ ܕ݁ܠܳܐ ܣܰܓ݁ܺܝܐܝܺܢ̈
                    ܒ݁ܟ݂ܽܘܢ ܚܰܟ݁ܺܝܡܶܐ̈ ܒ݁ܰܒ݂ܣܰܪ . ܘܠܳܐ ܣܰܓ݁ܺܝܐܝܺܢ̈ ܒ݁ܟ݂ܽܘܢ ܚܰܝܠܬ݂ܳܢܶܐ̈ . ܘܠܳܐ
                    ܣܰܓ݁ܺܝܐܝܺܢ̈ ܒ݁ܟ݂ܽܘܢ ܒ݁ܢܰܝ̈ ܛܽܘܗܡܳܐ ܪܰܒ݁ܳܐ .</ab>
                <ab type="verse" n="27">ܐܶܠܳܐ ܓ݁ܒ݂ܳܐ ܐܰܠܳܗܳܐ ܠܣܰܟ݂ܠܰܘܗ̱ܝ̈ ܕ݁ܥܳܠܡܳܐ ܕ݁ܢܰܒ݂ܗܶܬ݂
                    ܠܚܰܟ݁ܺܝܡܶܐ̈ . ܘܰܓ݂ܒ݂ܳܐ ܟ݁ܪܺܝܗܰܘܗ̱ܝ̈ ܕ݁ܥܳܠܡܳܐ ܕ݁ܢܰܒ݂ܗܶܬ݂ ܠܚܰܝܠܬ݂ܳܢܶܐ̈ .</ab>
                <ab type="verse" n="28">ܘܰܓ݂ܒ݂ܳܐ ܠܰܐܝܠܶܝܢ ܕ݁ܰܒ݂ܨܺܝܪ ܛܽܘܗܡܗܽܘܢ ܒ݁ܥܳܠܡܳܐ ܇
                    ܘܰܠܡܰܣܠܰܝܳܐ̈ ܂ ܘܠܰܐܝܠܶܝܢ ܕ݁ܠܰܝܬ݁ ܐܶܢܽܘܢ ܇ ܕ݁ܰܢܒ݂ܰܛܶܠ ܠܰܐܝܠܶܝܢ ܕ݁ܺܐܝܬ݂ܰܝܗܽܘܢ
                    .</ab>
                <ab type="verse" n="29">ܕ݁ܠܳܐ ܢܶܫܬ݁ܰܒ݂ܗܰܪ ܟ݁ܽܠ ܒ݁ܣܰܪ ܩܕ݂ܳܡܰܘܗ̱ܝ .</ab>
                <ab type="verse" n="30">ܐܳܦ݂ ܐܰܢ̱ܬ݁ܽܘܢ ܕ݁ܶܝܢ ܡܶܢܶܗ ܐܰܢ̱ܬ݁ܽܘܢ ܒ݁ܝܶܫܽܘܥ ܡܫܺܝܚܳܐ ܆ ܗܰܘ
                    ܕ݁ܰܗܘܳܐ ܠܰܢ ܚܶܟ݂ܡܬ݂ܳܐ ܡܶܢ ܐܰܠܳܗܳܐ ܇ ܘܙܰܕ݁ܺܝܩܽܘܬ݂ܳܐ ܘܩܰܕ݁ܺܝܫܽܘܬ݂ܳܐ ܘܦ݂ܽܘܪܩܳܢܳܐ
                    .</ab>
                <ab type="verse" n="31">ܐܰܝܟ݂ ܕ݁ܰܟ݂ܬ݂ܺܝܒ݂ . ܕ݁ܡܰܢ ܕ݁ܡܶܫܬ݁ܰܒ݂ܗܰܪ ܁ ܒ݁ܡܳܪܝܳܐ
                    ܢܶܫܬ݁ܰܒ݂ܗܰܪ ܀</ab>
            </div>
            <div type="chapter" n="2" xml:lang="syr">
                <head xml:lang="en">Chapter 2</head>
                <ab type="verse" n="1">ܘܶܐܢܳܐ ܐܰܚܰܝ̈ ܁ ܟ݁ܰܕ݂ ܐܶܬ݂ܺܝܬ݂ ܠܘܳܬ݂ܟ݂ܽܘܢ ܆ ܠܳܐ ܒ݁ܡܰܡܠ̱ܠܳܐ
                    ܪܰܘܪܒ݂ܳܐ ܁ ܐܳܦ݂ܠܳܐ ܒ݁ܚܶܟ݂ܡܬ݂ܳܐ ܂ ܣܰܒ݁ܰܪܬ݁ܟ݂ܽܘܢ ܐ̱ܪܳܙܶܗ ܕ݁ܰܐܠܳܗܳܐ ܀</ab>
                <ab type="verse" n="2">ܘܠܳܐ ܕ݁ܳܢܶܬ݂ ܢܰܦ݂ܫܝ ܒ݁ܰܝܢܳܬ݂ܟ݂ܽܘܢ ܂ ܐܰܝܟ݂ ܕ݁ܡܶܕ݁ܶܡ ܝܳܕ݂ܰܥ
                    ܐ̱ܢܳܐ ܆ ܐܶܠܳܐ ܐܶܢ ܠܝܶܫܽܘܥ ܡܫܺܝܚܳܐ . ܐܳܦ݂ ܠܶܗ ܟ݁ܰܕ݂ ܙܩܺܝܦ݂ .</ab>
                <ab type="verse" n="3">ܘܶܐܢܳܐ ܒ݁ܕ݂ܶܚܠܬ݂ܳܐ ܣܰܓ݁ܺܝܐܬ݂ܳܐ ܂ ܘܒ݂ܰܪܬ݂ܺܝܬ݂ܳܐ ܗܘܺܝܬ݂
                    ܠܘܳܬ݂ܟ݂ܽܘܢ .</ab>
                <ab type="verse" n="4">ܘܡܶܠܰܬ݂ܝ ܘܟ݂ܳܪܽܘܙܽܘܬ݂ܝ ܇ ܠܳܐ ܗܘܳܬ݂ ܒ݁ܰܡܦ݁ܺܝܣܳܢܽܘܬ݂ܳܐ ܕ݁ܡܶܠܶܐ̈
                    ܕ݁ܚܶܟ݂ܡܬ݂ܳܐ ܆ ܐܶܠܳܐ ܒ݁ܬ݂ܰܚܘܺܝܬ݂ܳܐ ܕ݁ܪܽܘܚܳܐ ܂ ܘܰܕ݂ܚܰܝܠܳܐ ܆</ab>
                <ab type="verse" n="5">ܕ݁ܠܳܐ ܬ݁ܶܗܘܶܐ ܗܰܝܡܳܢܽܘܬ݂ܟ݂ܽܘܢ ܒ݁ܚܶܟ݂ܡܬ݂ܳܐ ܕ݁ܰܒ݂ܢܰܝܢܳܫܳܐ̈ ܇
                    ܐܶܠܳܐ ܒ݁ܚܰܝܠܳܐ ܕ݁ܰܐܠܳܗܳܐ ܀</ab>
                <ab type="verse" n="6">ܚܶܟ݂ܡܬ݂ܳܐ ܕ݁ܶܝܢ ܡܡܰܠܠܺܝܢܰܢ ܒ݁ܰܓ݂ܡܺܝܪܶܐ̈ . ܚܶܟ݂ܡܬ݂ܳܐ ܠܳܐ
                    ܕ݁ܗܳܢܳܐ ܥܳܠܡܳܐ . ܐܳܦ݂ܠܳܐ ܕ݁ܫܰܠܺܝܛܳܢܰܘܗ̱ܝ̈ ܕ݁ܥܳܠܡܳܐ ܗܳܢܳܐ ܕ݁ܡܶܬ݂ܒ݁ܰܛܠܺܝܢ .</ab>
                <ab type="verse" n="7">ܐܶܠܳܐ ܡܡܰܠܠܺܝܢܰܢ ܚܶܟ݂ܡܬ݂ܳܐ ܕ݁ܰܐܠܳܗܳܐ ܒ݁ܐ̱ܪܳܙ . ܗܳܝ
                    ܕ݁ܰܡܟ݂ܰܣܝܳܐ ܗ̱ܘܳܬ݂ ܆ ܘܩܰܕ݁ܶܡ ܗ̱ܘܳܐ ܦ݁ܰܪܫܳܗ ܐܰܠܳܗܳܐ ܡܶܢ ܩܕ݂ܳܡ ܥܳܠܡܶܐ̈ ܂ ܠܫܽܘܒ݂ܚܳܐ
                    ܕ݁ܺܝܠܰܢ .</ab>
                <ab type="verse" n="8">ܗܳܝ ܕ݁ܚܰܕ݂ ܡܶܢ ܫܰܠܺܝܛܳܢܶܐ̈ ܕ݁ܥܳܠܡܳܐ ܗܳܢܳܐ ܠܳܐ ܝܰܕ݂ܥܳܗ . ܐܶܠܽܘ
                    ܓ݁ܶܝܪ ܝܰܕ݂ܥܽܘܗ ܆ ܠܰܘ ܠܡܳܪܳܗ ܕ݁ܬ݂ܶܫܒ݁ܽܘܚܬ݁ܳܐ ܙܳܩܦ݁ܺܝܢ ܗ̱ܘܰܘ .</ab>
                <ab type="verse" n="9">ܐܶܠܳܐ ܐܰܝܟ݂ ܕ݁ܰܟ݂ܬ݂ܺܝܒ݂ . ܕ݁ܥܰܝܢܳܐ ܠܳܐ ܚܙܳܬ݂ : ܘܶܐܕ݂ܢܳܐ ܠܳܐ
                    ܫܶܡܥܰܬ݂ : ܘܥܰܠ ܠܶܒ݁ܳܐ ܕ݁ܒ݂ܰܪܢܳܫܳܐ ܠܳܐ ܣܠܶܩ ܆ ܡܶܕ݁ܶܡ ܕ݁ܛܰܝܶܒ݂ ܐܰܠܳܗܳܐ ܠܰܐܝܠܶܝܢ
                    ܕ݁ܪܳܚܡܺܝܢ ܠܶܗ ܀</ab>
                <ab type="verse" n="10">ܠܰܢ ܕ݁ܶܝܢ ܓ݁ܰܠܳܐ ܐܰܠܳܗܳܐ ܒ݁ܪܽܘܚܶܗ . ܪܽܘܚܳܐ ܓ݁ܶܝܪ ܟ݁ܽܠܡܶܕ݁ܶܡ
                    ܒ݁ܳܨܝܳܐ ܆ ܐܳܦ݂ ܥܽܘܡܩܰܘܗ̱ܝ̈ ܕ݁ܰܐܠܳܗܳܐ .</ab>
                <ab type="verse" n="11">ܐܰܝܢܳܐ ܗܽܘ ܓ݁ܶܝܪ ܒ݁ܰܪܢܳܫܳܐ ܕ݁ܝܳܕ݂ܰܥ ܕ݁ܰܒ݂ܒ݂ܰܪܢܳܫܳܐ ܇ ܐܶܠܳܐ
                    ܐܶܢ ܪܽܘܚܳܐ ܕ݁ܒ݂ܰܪ ܐ̱ܢܳܫܳܐ ܕ݁ܒ݂ܶܗ . ܗܳܟ݂ܰܢܳܐ ܐܳܦ݂ ܕ݁ܒ݂ܰܐܠܳܗܳܐ ܐ̱ܢܳܫ ܠܳܐ ܝܳܕ݂ܰܥ ܇
                    ܐܶܠܳܐ ܐܶܢ ܪܽܘܚܶܗ ܕ݁ܰܐܠܳܗܳܐ .</ab>
                <ab type="verse" n="12">ܚܢܰܢ ܕ݁ܶܝܢ ܠܳܐ ܗ̱ܘܳܐ ܪܽܘܚܳܐ ܕ݁ܥܳܠܡܳܐ ܢܣܰܒ݂ܢ ܆ ܐܶܠܳܐ ܪܽܘܚܳܐ
                    ܕ݁ܡܶܢ ܐܰܠܳܗܳܐ ܇ ܕ݁ܢܶܕ݁ܰܥ ܡܰܘܗܒ݂ܳܬ݂ܳܐ̈ ܕ݁ܡܶܢ ܐܰܠܳܗܳܐ ܐܶܬ݂ܺܝܗܶܒ݂ ܠܰܢ ܀.܀.܀܀</ab>
                <milestone unit="SyrChapter" n="2"/>
                <ab type="verse" n="13">ܐܰܝܠܶܝܢ ܕ݁ܳܐܦ݂ ܡܡܰܠܠܺܝܢܰܢ ܆ ܠܳܐ ܗ̱ܘܳܐ ܒ݁ܝܽܘܠܦ݁ܳܢܳܐ ܕ݁ܡܶܠܶܐ̈
                    ܕ݁ܚܶܟ݂ܡܬ݂ܳܐ ܕ݁ܰܒ݂ܢܰܝܢܳܫܳܐ̈ ܇ ܐܶܠܳܐ ܒ݁ܝܽܘܠܦ݁ܳܢܳܐ ܕ݁ܪܽܘܚܳܐ . ܘܰܠܪܽܘܚܳܢܶܐ̈
                    ܪܽܘܚܳܢܝܳܬ݂ܳܐ̈ ܡܦ݂ܰܚܡܺܝܢܰܢ .</ab>
                <ab type="verse" n="14">ܒ݁ܰܪܢܳܫܳܐ ܓ݁ܶܝܪ ܕ݁ܒ݂ܰܢܦ݂ܶܫ ܗ̱ܽܘ ܆ ܠܳܐ ܡܩܰܒ݁ܶܠ ܪܽܘܚܳܢܝܳܬ݂ܳܐ̈
                    . ܫܳܛܝܽܘܬ݂ܳܐ ܐܶܢܶܝܢ̈ ܓ݁ܶܝܪ ܠܶܗ . ܘܠܳܐ ܡܶܫܟ݁ܰܚ ܕ݁ܢܶܕ݁ܰܥ ܕ݁ܰܒ݂ܪܽܘܚ ܡܶܬ݁ܕ݂ܺܝܢ
                    .</ab>
                <ab type="verse" n="15">ܪܽܘܚܳܢܳܐ ܕ݁ܶܝܢ ܟ݁ܽܠ ܡܶܕ݁ܶܡ ܕ݁ܳܐܶܢ ܆ ܘܗܽܘ ܡܶܢ ܐ̱ܢܳܫ ܠܳܐ
                    ܡܶܬ݁ܕ݂ܺܝܢ .</ab>
                <ab type="verse" n="16">ܡܰܢܽܘ ܓ݁ܶܝܪ ܝܺܕ݂ܰܥ ܪܶܥܝܳܢܶܗ ܕ݁ܡܳܪܝܳܐ ܕ݁ܢܰܠܦ݂ܺܝܘܗ̱ܝ . ܠܰܢ
                    ܕ݁ܶܝܢ ܪܶܥܝܳܢܳܐ ܕ݁ܰܡܫܺܝܚܳܐ ܐܺܝܬ݂ ܠܰܢ ܀</ab>
            </div>
            <div type="chapter" n="3" xml:lang="syr">
                <head xml:lang="en">Chapter 3</head>
                <ab type="verse" n="1">ܘܶܐܢܳܐ ܐܰܚܰܝ̈ ܁ ܠܳܐ ܐܶܫܟ݁ܚܶܬ݂ ܕ݁ܶܐܡܰܠܶܠ ܥܰܡܟ݂ܽܘܢ ܐܰܝܟ݂ ܕ݁ܥܰܡ
                    ܪܽܘܚܳܢܶܐ̈ ܆ ܐܶܠܳܐ ܐܰܝܟ݂ ܕ݁ܥܰܡ ܦ݁ܰܓ݂ܪܳܢܶܐ̈ ܇ ܘܰܐܝܟ݂ ܕ݁ܰܠܝܰܠܽܘܕ݂ܶܐ̈ ܒ݁ܰܡܫܺܝܚܳܐ
                    .</ab>
                <ab type="verse" n="2">ܚܰܠܒ݂ܳܐ ܐܰܫܩܺܝܬ݂ܟ݂ܽܘܢ ܆ ܘܠܳܐ ܝܶܗܒ݁ܶܬ݂ ܠܟ݂ܽܘܢ ܡܶܐܟ݂ܽܘܠܬ݁ܳܐ .
                    ܠܳܐ ܓ݁ܶܝܪ ܥܕ݂ܰܟ݁ܺܝܠ ܡܶܫܟ݁ܚܺܝܢ ܗ̱ܘܰܝܬ݁ܽܘܢ ܆ ܐܶܠܳܐ ܐܳܦ݂ܠܳܐ ܗܳܫܳܐ ܡܶܫܟ݁ܚܺܝܢ
                    ܐܢ̱ܬ݁ܽܘܢ .</ab>
                <ab type="verse" n="3">ܥܕ݂ܰܟ݁ܺܝܠ ܓ݁ܶܝܪ ܒ݁ܰܒ݂ܣܰܪ ܐܰܢ̱ܬ݁ܽܘܢ . ܐܰܝܟ݁ܳܐ ܓ݁ܶܝܪ ܕ݁ܺܐܝܬ݂
                    ܒ݁ܟ݂ܽܘܢ ܚܣܳܡܳܐ ܘܚܶܪܝܳܢܳܐ ܘܦ݂ܳܠܰܓ݂ܘܳܬ݂ܳܐ̈ ܇ ܠܳܐ ܗܳܐ ܦ݁ܰܓ݂ܪܳܢܶܐ̈ ܐܢ̱ܬ݁ܽܘܢ ܂
                    ܘܒ݂ܰܒ݂ܣܰܪ ܡܗܰܠܟ݂ܺܝܢ ܐܢ̱ܬ݁ܽܘܢ ܆</ab>
                <ab type="verse" n="4">ܡܳܐ ܕ݁ܳܐܡܰܪ ܓ݁ܶܝܪ ܐ̱ܢܳܫ ܐ̱ܢܳܫ ܡܶܢܟ݂ܽܘܢ ܇ ܐܶܢܳܐ ܕ݁ܦ݁ܰܘܠܳܘܣ
                    ܐ̱ܢܳܐ ܇ ܘܰܐ̱ܚܪܺܢܳܐ ܐܳܡܰܪ ܐ̱ܢܳܐ ܕ݁ܰܐܦ݁ܳܠܳܘ ܐ̱ܢܳܐ ܇ ܠܳܐ ܗܳܐ ܦ݁ܰܓ݂ܪܳܢܶܐ̈ ܐܢ̱ܬ݁ܽܘܢ
                    ܆</ab>
                <ab type="verse" n="5">ܡܰܢܽܘ ܓ݁ܶܝܪ ܦ݁ܰܘܠܳܘܣ ܂ ܐܰܘ ܡܰܢܽܘ ܐܰܦ݁ܳܠܳܘ ܆ ܐܶܠܳܐ ܡܫܰܡܫܳܢܶܐ̈
                    ܕ݁ܒ݂ܺܐܝܕ݂ܰܝܗܽܘܢ̈ ܗܰܝܡܶܢܬ݁ܽܘܢ . ܘܐ̱ܢܳܫ ܐ̱ܢܳܫ ܐܰܝܟ݂ ܕ݁ܝܰܗ̱ܒ݂ ܠܶܗ ܡܳܪܝܳܐ .</ab>
                <ab type="verse" n="6">ܐܶܢܳܐ ܢܶܨܒ݁ܶܬ݂ ܂ ܘܰܐܦ݁ܳܠܳܘ ܐܰܫܩܺܝ ܆ ܐܶܠܳܐ ܐܰܠܳܗܳܐ ܪܰܒ݁ܺܝ
                    .</ab>
                <ab type="verse" n="7">ܠܳܐ ܗܳܟ݂ܺܝܠ ܗܰܘ ܕ݁ܢܳܨܶܒ݂ ܐܺܝܬ݂ܰܘܗ̱ܝ ܡܶܕ݁ܶܡ ܂ ܘܠܳܐ ܗܰܘ
                    ܕ݁ܡܰܫܩܶܐ ܆ ܐܶܠܳܐ ܐܰܠܳܗܳܐ ܕ݁ܰܡܪܰܒ݁ܶܐ .</ab>
                <ab type="verse" n="8">ܡܰܢ ܕ݁ܢܳܨܶܒ݂ ܕ݁ܶܝܢ ܂ ܘܡܰܢ ܕ݁ܡܰܫܩܶܐ ܂ ܚܰܕ݂ ܐܶܢܽܘܢ . ܘܐ̱ܢܳܫ
                    ܐܰܝܟ݂ ܥܰܡܠܶܗ ܐܰܓ݂ܪܶܗ ܡܩܰܒ݁ܶܠ .</ab>
                <ab type="verse" n="9">ܥܰܡ ܐܰܠܳܗܳܐ ܓ݁ܶܝܪ ܦ݁ܳܠܚܺܝܢܰܢ . ܘܦ݂ܽܘܠܚܳܢܳܐ ܕ݁ܰܐܠܳܗܳܐ ܂
                    ܘܒ݂ܶܢܝܳܢܳܐ ܕ݁ܰܐܠܳܗܳܐ ܂ ܐܰܢ̱ܬ݁ܽܘܢ ܐܶܢܽܘܢ .</ab>
                <ab type="verse" n="10">ܘܰܐܝܟ݂ ܛܰܝܒ݁ܽܘܬ݂ܳܐ ܕ݁ܰܐܠܳܗܳܐ ܕ݁ܶܐܬ݂ܝܰܗܒ݁ܰܬ݂ ܠܺܝ ܆ ܣܳܡܶܬ݂
                    ܫܶܬ݂ܶܐܣܬ݁ܳܐ ܐܰܝܟ݂ ܐܰܪܕ݁ܺܟ݂ܠܳܐ ܚܰܟ݁ܺܝܡܳܐ . ܐ̱ܚܪܺܢܳܐ ܕ݁ܶܝܢ ܥܠܶܝܗ ܒ݁ܳܢܶܐ . ܟ݁ܽܠܢܳܫ
                    ܕ݁ܶܝܢ ܢܶܚܙܶܐ ܐܰܝܟ݁ܰܢ ܒ݁ܳܢܶܐ ܥܠܶܝܗ .</ab>
                <ab type="verse" n="11">ܫܶܬ݂ܶܐܣܬ݁ܳܐ ܓ݁ܶܝܪ ܐ̱ܚܪܺܬ݂ܳܐ ܂ ܣܛܰܪ ܡܶܢ ܗܳܕ݂ܶܐ ܕ݁ܣܺܝܡܳܐ ܆
                    ܐ̱ܢܳܫ ܠܳܐ ܡܶܫܟ݁ܰܚ ܠܰܡܣܳܡ . ܕ݁ܺܐܝܬ݂ܶܝܗ ܝܶܫܽܘܥ ܡܫܺܝܚܳܐ .</ab>
                <ab type="verse" n="12">ܘܶܐܢ ܐ̱ܢܳܫ ܕ݁ܶܝܢ ܒ݁ܳܢܶܐ ܥܰܠ ܗܳܕ݂ܶܐ ܫܶܬ݂ܶܐܣܬ݁ܳܐ ܇ ܕ݁ܰܗܒ݂ܳܐ
                    ܐܰܘ ܣܺܐܡܳܐ ܁ ܐܰܘ ܟ݁ܺܐܦ݂ܶܐ̈ ܝܰܩܺܝܪܳܬ݂ܳܐ̈ ܇ ܐܰܘ ܩܰܝܣܶܐ̈ ܐܰܘ ܥܡܺܝܪܳܐ ܁ ܐܰܘ ܚܰܒ݁ܬ݂ܳܐ
                    ܆</ab>
                <ab type="verse" n="13">ܥܒ݂ܳܕ݂ܳܐ ܕ݁ܟ݂ܽܠܢܳܫ ܡܶܬ݂ܓ݁ܠܶܐ . ܝܰܘܡܳܐ ܓ݁ܶܝܪ ܗܰܘ ܓ݁ܳܠܶܐ ܠܶܗ .
                    ܡܶܛܽܠ ܕ݁ܰܒ݂ܢܽܘܪܳܐ ܡܶܬ݂ܓ݁ܠܶܐ . ܘܰܥܒ݂ܳܕ݂ܶܗ ܕ݁ܟ݂ܽܠܢܳܫ ܐܰܝܟ݁ܰܢܳܐ ܐܺܝܬ݂ܰܘܗ̱ܝ ܆ ܢܽܘܪܳܐ
                    ܬ݁ܶܦ݂ܪܫܺܝܘܗ̱ܝ .</ab>
                <ab type="verse" n="14">ܘܰܐܝܢܳܐ ܕ݁ܰܢܩܰܘܶܐ ܥܒ݂ܳܕ݂ܶܗ ܆ ܗܰܘ ܕ݁ܒ݂ܳܢܶܐ ܐܰܓ݂ܪܶܗ ܢܩܰܒ݁ܶܠ
                    .</ab>
                <ab type="verse" n="15">ܘܰܐܝܢܳܐ ܕ݁ܰܥܒ݂ܳܕ݂ܶܗ ܢܺܐܩܰܕ݂ ܂ ܢܶܚܣܰܪ . ܗܽܘ ܕ݁ܶܝܢ ܢܶܫܬ݁ܰܘܙܰܒ݂
                    ܆ ܗܳܟ݂ܰܢܳܐ ܕ݁ܶܝܢ ܐܰܝܟ݂ ܕ݁ܡܶܢ ܢܽܘܪܳܐ ܀</ab>
                <ab type="verse" n="16">ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܗܰܝܟ݁ܠܶܗ ܐܰܢ̱ܬ݁ܽܘܢ ܕ݁ܰܐܠܳܗܳܐ ܇
                    ܘܪܽܘܚܶܗ ܕ݁ܰܐܠܳܗܳܐ ܥܳܡܪܳܐ ܒ݁ܟ݂ܽܘܢ .</ab>
                <ab type="verse" n="17">ܘܡܰܢ ܕ݁ܰܡܚܰܒ݁ܶܠ ܗܰܝܟ݁ܠܶܗ ܕ݁ܰܐܠܳܗܳܐ ܆ ܡܚܰܒ݁ܶܠ ܠܶܗ ܐܰܠܳܗܳܐ .
                    ܗܰܝܟ݁ܠܶܗ ܓ݁ܶܝܪ ܕ݁ܰܐܠܳܗܳܐ ܩܰܕ݁ܺܝܫ ܗ̱ܽܘ ܕ݁ܰܐܢ̱ܬ݁ܽܘܢ ܐܶܢܽܘܢ .</ab>
                <ab type="verse" n="18">ܐ̱ܢܳܫ ܠܳܐ ܢܰܛܥܶܐ ܢܰܦ݂ܫܶܗ . ܡܰܢ ܕ݁ܣܳܒ݂ܰܪ ܒ݁ܟ݂ܽܘܢ ܕ݁ܚܰܟ݁ܺܝܡ
                    ܗ̱ܽܘ ܒ݁ܥܳܠܡܳܐ ܗܳܢܳܐ ܆ ܢܶܗܘܶܐ ܠܶܗ ܣܰܟ݂ܠܳܐ ܂ ܕ݁ܢܶܗܘܶܐ ܚܰܟ݁ܺܝܡܳܐ .</ab>
                <ab type="verse" n="19">ܚܶܟ݂ܡܬ݂ܶܗ ܓ݁ܶܝܪ ܕ݁ܥܳܠܡܳܐ ܗܳܢܳܐ ܠܶܠܽܘܬ݂ܳܐ ܗ̱ܝ ܠܘܳܬ݂ ܐܰܠܳܗܳܐ .
                    ܟ݁ܬ݂ܺܝܒ݂ ܗ̱ܽܘ ܓ݁ܶܝܪ ܆ ܕ݁ܳܐܚܶܕ݂ ܚܰܟ݁ܺܝܡܶܐ̈ ܒ݁ܚܳܪܥܽܘܬ݂ܗܽܘܢ .</ab>
                <ab type="verse" n="20">ܘܬ݂ܽܘܒ݂ ܆ ܡܳܪܝܳܐ ܝܳܕ݂ܰܥ ܡܰܚܫܒ݂ܳܬ݂ܗܽܘܢ̈ ܕ݁ܚܰܟ݁ܺܝܡܶܐ̈ ܂
                    ܕ݁ܰܣܪܺܝܩܳܢ̈ ܐܶܢܶܝܢ̈ .</ab>
                <ab type="verse" n="21">ܡܶܛܽܠ ܗܳܢܳܐ ܠܳܐ ܐ̱ܢܳܫ ܢܶܫܬ݁ܰܒ݂ܗܰܪ ܒ݁ܰܒ݂ܢܰܝܢܳܫܳܐ̈ .
                    ܟ݁ܽܠܡܶܕ݁ܶܡ ܓ݁ܶܝܪ ܕ݁ܺܝܠܟ݂ܽܘܢ ܗ̱ܽܘ .</ab>
                <ab type="verse" n="22">ܐܶܢ ܦ݁ܰܘܠܳܘܣ ܂ ܘܶܐܢ ܐܰܦ݁ܳܠܳܘ ܇ ܘܶܐܢ ܟ݁ܺܐܦ݂ܳܐ ܇ ܘܶܐܢ ܥܳܠܡܳܐ ܇
                    ܘܶܐܢ ܚܰܝܶܐ̈ ܂ ܘܶܐܢ ܡܰܘܬ݁ܳܐ ܇ ܘܶܐܢ ܕ݁ܩܳܝܡܳܢ̈ ܂ ܘܶܐܢ ܕ݁ܰܥܬ݂ܺܝܕ݂ܳܢ̈ ܆ ܟ݁ܽܠ ܡܶܕ݁ܶܡ
                    ܕ݁ܺܝܠܟ݂ܽܘܢ ܗ̱ܽܘ .</ab>
                <ab type="verse" n="23">ܘܰܐܢ̱ܬ݁ܽܘܢ ܕ݁ܰܡܫܺܝܚܳܐ . ܘܰܡܫܺܝܚܳܐ ܕ݁ܰܐܠܳܗܳܐ ܀</ab>
            </div>
            <div type="chapter" n="4" xml:lang="syr">
                <head xml:lang="en">Chapter 4</head>
                <ab type="verse" n="1">ܗܳܟ݂ܰܢܳܐ ܗܘܰܝܢ ܚܫܺܝܒ݂ܺܝܢ ܠܟ݂ܽܘܢ ܆ ܐܰܝܟ݂ ܡܫܰܡܫܳܢܶܐ̈ ܕ݁ܰܡܫܺܝܚܳܐ
                    ܇ ܘܪܰܒ݁ܰܝ̈ ܒ݁ܳܬ݁ܶܐ̈ ܕ݁ܐ̱ܪܳܙܰܘܗ̱ܝ̈ ܕ݁ܰܐܠܳܗܳܐ .</ab>
                <ab type="verse" n="2">ܗܳܪܟ݁ܳܐ ܡܶܟ݁ܺܝܠ ܡܶܬ݂ܒ݁ܥܶܐ ܒ݁ܪܰܒ݁ܰܝ̈ ܒ݁ܳܬ݁ܶܐ̈ ܆ ܕ݁ܐ̱ܢܳܫ ܟ݁ܰܕ݂
                    ܡܗܰܝܡܰܢ ܢܶܫܬ݁ܟ݂ܰܚ .</ab>
                <ab type="verse" n="3">ܠܺܝ ܕ݁ܶܝܢ ܗܳܕ݂ܶܐ ܒ݁ܨܺܝܪܽܘܬ݂ܳܐ ܗ̱ܝ ܠܺܝ ܕ݁ܡܶܢܟ݂ܽܘܢ ܐܶܬ݁ܕ݂ܺܝܢ ܆
                    ܐܰܘ ܡܶܢ ܟ݁ܽܠ ܒ݁ܰܪ ܐ̱ܢܳܫ . ܐܶܠܳܐ ܐܳܦ݂ܠܳܐ ܐܶܢܳܐ ܢܰܦ݂ܫܝ ܕ݁ܳܐܶܢ ܐ̱ܢܳܐ .</ab>
                <ab type="verse" n="4">ܠܳܐ ܓ݁ܶܝܪ ܡܶܕ݁ܶܡ ܒ݁ܢܰܦ݂ܫܝ ܚܫܺܝܫ ܐ̱ܢܳܐ . ܐܶܠܳܐ ܠܰܘ ܒ݁ܗܳܕ݂ܶܐ
                    ܐܶܙܕ݁ܰܕ݁ܩܶܬ݂ . ܕ݁ܰܝܳܢܝ ܓ݁ܶܝܪ ܡܳܪܝܳܐ ܗܽܘ .</ab>
                <ab type="verse" n="5">ܡܶܛܽܠ ܗܳܢܳܐ ܠܳܐ ܡܶܢ ܩܕ݂ܳܡ ܙܰܒ݂ܢܳܐ ܬ݁ܶܗܘܽܘܢ ܕ݁ܳܝܢܺܝܢ ܇ ܥܕ݂ܰܡܳܐ
                    ܕ݁ܢܺܐܬ݂ܶܐ ܡܳܪܝܳܐ ܆ ܗܰܘ ܕ݁ܡܰܢܗܰܪ ܟ݁ܰܣܝܳܬ݂ܶܗ̈ ܕ݁ܚܶܫܽܘܟ݂ܳܐ ܇ ܘܓ݂ܳܠܶܐ ܡܰܚܫܒ݂ܳܬ݂ܗܽܘܢ̈
                    ܕ݁ܠܶܒ݁ܰܘܳܬ݂ܳܐ̈ . ܘܗܳܝܕ݁ܶܝܢ ܢܶܗܘܶܐ ܫܽܘܒ݂ܚܳܐ ܠܐ̱ܢܳܫ ܐ̱ܢܳܫ ܂ ܡܶܢ ܐܰܠܳܗܳܐ ܀</ab>
                <ab type="verse" n="6">ܗܳܠܶܝܢ ܕ݁ܶܝܢ ܐܰܚܰܝ̈ ܆ ܡܶܛܽܠܳܬ݂ܟ݂ܽܘܢ ܗ̱ܽܘ ܣܳܡܶܬ݂ ܥܰܠ
                    ܦ݁ܰܪܨܽܘܦ݁ܳܐ ܕ݁ܺܝܠܝ ܂ ܘܕ݂ܰܐܦ݁ܳܠܳܘ ܂ ܕ݁ܒ݂ܰܢ ܬ݁ܺܐܠܦ݁ܽܘܢ ܆ ܕ݁ܠܳܐ ܬ݁ܶܬ݂ܪܰܥܽܘܢ ܝܰܬ݁ܺܝܪ
                    ܡܶܢ ܡܳܐ ܕ݁ܰܟ݂ܬ݂ܺܝܒ݂ ܇ ܘܐ̱ܢܳܫ ܥܰܠ ܚܰܒ݂ܪܶܗ ܠܳܐ ܢܶܬ݁ܪܺܝܡ ܡܶܛܽܠ ܐ̱ܢܳܫ .</ab>
                <ab type="verse" n="7">ܡܰܢܽܘ ܓ݁ܶܝܪ ܒ݁ܨܳܟ݂ . ܐܰܘ ܡܳܢܳܐ ܐܺܝܬ݂ ܠܳܟ݂ ܕ݁ܠܳܐ ܢܣܰܒ݂ܬ݁ .
                    ܘܶܐܢ ܢܣܰܒ݂ܬ݁ ܆ ܠܡܳܢܳܐ ܡܶܫܬ݁ܰܒ݂ܗܰܪ ܐܰܢ̱ܬ݁ ܐܰܝܟ݂ ܗܰܘ ܕ݁ܠܳܐ ܢܣܰܒ݂ܬ݁ .</ab>
                <ab type="verse" n="8">ܡܶܢ ܟ݁ܰܕ݁ܽܘ ܣܒ݂ܰܥܬ݁ܽܘܢ ܠܟ݂ܽܘܢ ܘܰܥܬ݂ܰܪܬ݁ܽܘܢ ܆ ܘܒ݂ܶܠܥܳܕ݂ܰܝܢ
                    ܐܰܡܠܶܟ݂ܬ݁ܽܘܢ ܆ ܐܶܫܬ݁ܽܘܦ݂ ܕ݁ܶܝܢ ܐܰܡܠܶܟ݂ܬ݁ܽܘܢ ܆ ܕ݁ܳܐܦ݂ ܚܢܰܢ ܢܰܡܠܶܟ݂ ܥܰܡܟ݂ܽܘܢ
                    .</ab>
                <ab type="verse" n="9">ܣܳܒ݂ܰܪ ܐ̱ܢܳܐ ܓ݁ܶܝܪ ܕ݁ܠܰܢ ܠܰܫܠܺܝܚܶܐ̈ ܆ ܐ̱ܚܪܳܝܶܐ̈ ܗ̱ܘ ܣܳܡܰܢ
                    ܐܰܠܳܗܳܐ ܐܰܝܟ݂ ܕ݁ܰܠܡܰܘܬ݁ܳܐ . ܕ݁ܰܗܘܰܝܢ ܬ݁ܶܐܰܛܪܳܘܢ ܠܥܳܠܡܳܐ ܇ ܘܰܠܡܰܠܰܐܟ݂ܶܐ̈ ܂
                    ܘܠܰܒ݂ܢܰܝܢܳܫܳܐ̈ .</ab>
                <ab type="verse" n="10">ܚܢܰܢ ܫܳܛܰܝܳܐ̈ ܡܶܛܽܠ ܡܫܺܝܚܳܐ . ܐܰܢ̱ܬ݁ܽܘܢ ܕ݁ܶܝܢ ܚܰܟ݁ܺܝܡܶܐ̈
                    ܒ݁ܰܡܫܺܝܚܳܐ . ܚܢܰܢ ܟ݁ܪܺܝܗܶܐ̈ . ܘܰܐܢ̱ܬ݁ܽܘܢ ܚܰܝܠܬ݂ܳܢܶܐ̈ . ܐܰܢ̱ܬ݁ܽܘܢ ܡܶܫܬ݁ܰܒ݁ܚܺܝܢ .
                    ܘܰܚܢܰܢ ܡܶܨܛܰܥܪܺܝܢ .</ab>
                <ab type="verse" n="11">ܥܕ݂ܰܡܳܐ ܠܗܳܕ݂ܶܐ ܫܳܥܬ݂ܳܐ ܆ ܟ݁ܰܦ݂ܢܺܝܢܰܢ . ܘܰܨܗܶܝܢܰܢ .
                    ܘܥܰܪܛܶܠܳܝܺܝܢܰܢ . ܘܡܶܬ݂ܩܰܦ݁ܚܺܝܢܰܢ . ܘܒ݂ܶܝܬ݂ ܩܝܳܡܳܐ ܠܰܝܬ݁ ܠܰܢ .</ab>
                <ab type="verse" n="12">ܘܠܳܐܶܝܢܰܢ ܂ ܟ݁ܰܕ݂ ܦ݁ܳܠܚܺܝܢܰܢ ܒ݁ܺܐܝܕ݂ܰܝܢ̈ . ܡܨܰܥܪܺܝܢ ܠܰܢ ܂
                    ܘܰܡܒ݂ܰܪܟ݂ܺܝܢܰܢ . ܪܳܕ݂ܦ݁ܺܝܢ ܠܰܢ ܂ ܘܰܡܣܰܝܒ݁ܪܺܝܢܰܢ .</ab>
                <ab type="verse" n="13">ܡܨܰܚܶܝܢ ܠܰܢ ܂ ܘܒ݂ܳܥܶܝܢܰܢ ܡܶܢܗܽܘܢ . ܐܰܝܟ݂ ܢܦ݂ܳܬ݂ܳܐ ܕ݁ܥܳܠܡܳܐ
                    ܗܘܰܝܢ ܂ ܘܟ݂ܽܘܦ݁ܳܪܳܐ ܕ݁ܟ݂ܽܠܢܳܫ ܥܕ݂ܰܡܳܐ ܠܗܳܫܳܐ .</ab>
                <ab type="verse" n="14">ܠܳܐ ܗ̱ܘܳܐ ܐܰܝܟ݂ ܕ݁ܰܐܒ݂ܗܶܬ݂ܟ݂ܽܘܢ ܟ݁ܳܬ݂ܶܒ݂ ܐ̱ܢܳܐ ܗܳܠܶܝܢ ܆
                    ܐܶܠܳܐ ܐܰܝܟ݂ ܕ݁ܠܰܒ݂ܢܰܝܳܐ̈ ܚܰܒ݁ܺܝܒ݂ܶܐ̈ ܡܰܪܬ݁ܶܐ ܐ̱ܢܳܐ .</ab>
                <ab type="verse" n="15">ܐܶܢ ܓ݁ܶܝܪ ܪܶܒ݁ܽܘ ܬ݁ܳܪܐܶܐ̈ ܢܶܗܘܽܘܢ ܠܟ݂ܽܘܢ ܒ݁ܰܡܫܺܝܚܳܐ ܆ ܐܶܠܳܐ
                    ܠܳܐ ܣܰܓ݁ܺܝܶܐܐ̈ ܐܰܒ݂ܳܗܶܐ̈ . ܒ݁ܝܶܫܽܘܥ ܓ݁ܶܝܪ ܡܫܺܝܚܳܐ ܆ ܐܶܢܳܐ ܗܽܘ ܐܰܘܠܶܕ݁ܬ݁ܟ݂ܽܘܢ
                    ܒ݁ܰܣܒ݂ܰܪܬ݂ܳܐ .</ab>
                <ab type="verse" n="16">ܒ݁ܳܥܶܐ ܐ̱ܢܳܐ ܗܳܟ݂ܺܝܠ ܡܶܢܟ݂ܽܘܢ ܕ݁ܒ݂ܺܝ ܬ݁ܶܬ݁ܕ݁ܰܡܽܘܢ
                    ܀.܀.܀܀</ab>
                <milestone unit="SyrChapter" n="3"/>
                <ab type="verse" n="17">ܡܶܛܽܠ ܗܳܢܳܐ ܫܰܕ݁ܪܶܬ݂ ܠܘܳܬ݂ܟ݂ܽܘܢ ܠܛܺܝܡܳܬ݂ܶܐܳܘܣ ܆ ܕ݁ܺܐܝܬ݂ܰܘܗ̱ܝ
                    ܒ݁ܶܪܝ ܚܰܒ݁ܺܝܒ݂ܳܐ ܂ ܘܰܡܗܰܝܡܢܳܐ ܒ݁ܡܳܪܝܳܐ ܆ ܕ݁ܗܽܘ ܢܰܥ̱ܗܶܕ݂ܟ݂ܽܘܢ ܐܽܘܪܚܳܬ݂ܝ̈
                    ܕ݁ܒ݂ܰܡܫܺܝܚܳܐ . ܐܰܝܟ݂ ܡܶܕ݁ܶܡ ܕ݁ܡܰܠܶܦ݂ ܐ̱ܢܳܐ ܒ݁ܟ݂ܽܠܗܶܝܢ ܥܺܕ݂ܳܬ݂ܳܐ̈ ܀</ab>
                <ab type="verse" n="18">ܐܰܝܟ݂ ܗܰܘ ܕ݁ܶܝܢ ܕ݁ܠܳܐ ܐܳܬ݂ܶܐ ܐ̱ܢܳܐ ܠܘܳܬ݂ܟ݂ܽܘܢ ܆ ܐܶܬ݂ܚܬ݂ܰܪܘ
                    ܐ̱ܢܳܫܳܐ ܡܶܢܟ݂ܽܘܢ .</ab>
                <ab type="verse" n="19">ܐܶܠܳܐ ܐܶܢ ܡܳܪܝܳܐ ܨܳܒ݂ܶܐ ܆ ܒ݁ܰܥܓ݂ܰܠ ܐܳܬ݂ܶܐ ܐ̱ܢܳܐ ܠܘܳܬ݂ܟ݂ܽܘܢ .
                    ܘܶܐܕ݁ܰܥ ܠܳܐ ܡܶܠܰܬ݂ܗܽܘܢ ܕ݁ܗܳܠܶܝܢ ܕ݁ܰܡܪܺܝܡܺܝܢ ܢܰܦ݂ܫܗܽܘܢ ܂ ܐܶܠܳܐ ܚܰܝܠܗܽܘܢ .</ab>
                <ab type="verse" n="20">ܡܰܠܟ݁ܽܘܬ݂ܶܗ ܓ݁ܶܝܪ ܕ݁ܰܐܠܳܗܳܐ ܠܳܐ ܗ̱ܘܳܬ݂ ܒ݁ܡܶܠܬ݂ܳܐ ܂ ܐܶܠܳܐ
                    ܒ݁ܚܰܝܠܳܐ .</ab>
                <ab type="verse" n="21">ܐܰܝܟ݁ܰܢܳܐ ܨܳܒ݂ܶܝܢ ܐܢ̱ܬ݁ܽܘܢ ܆ ܒ݁ܚܽܘܛܪܳܐ ܐܺܬ݂ܶܐ ܠܘܳܬ݂ܟ݂ܽܘܢ ܇
                    ܐܰܘ ܒ݁ܚܽܘܒ݁ܳܐ ܂ ܘܰܒ݂ܪܽܘܚܳܐ ܡܰܟ݁ܺܝܟ݂ܬ݁ܳܐ ܆</ab>
            </div>
            <div type="chapter" n="5" xml:lang="syr">
                <head xml:lang="en">Chapter 5</head>
                <ab type="verse" n="1">ܣܳܟ݂ܳܐ ܡܶܫܬ݁ܰܡܥܳܐ ܒ݁ܰܝܢܳܬ݂ܟ݂ܽܘܢ ܙܳܢܝܽܘܬ݂ܳܐ . ܘܕ݂ܰܐܝܟ݂ ܗܳܕ݂ܶܐ
                    ܙܳܢܝܽܘܬ݂ܳܐ ܁ ܐܰܝܕ݂ܳܐ ܕ݁ܳܐܦ݂ܠܳܐ ܒ݁ܶܝܬ݂ ܚܰܢܦ݂ܶܐ̈ ܡܶܫܬ݁ܰܡܗܳܐ . ܥܕ݂ܰܡܳܐ ܕ݁ܢܶܣܰܒ݂
                    ܒ݁ܪܳܐ ܐܰܢ̱ܬ݁ܰܬ݂ ܐܰܒ݂ܽܘܗ̱ܝ .</ab>
                <ab type="verse" n="2">ܘܰܐܢ̱ܬ݁ܽܘܢ ܚܬ݂ܺܝܪܺܝܢ ܐܢ̱ܬ݁ܽܘܢ ܆ ܘܠܳܐ ܕ݁ܶܝܢ ܝܰܬ݁ܺܝܪܳܐܝܺܬ݂
                    ܝܺܬ݂ܶܒ݂ܬ݁ܽܘܢ ܒ݁ܶܐܒ݂ܠܳܐ ܆ ܕ݁ܢܶܫܬ݁ܩܶܠ ܡܶܢ ܒ݁ܰܝܢܳܬ݂ܟ݂ܽܘܢ ܗܰܘ ܡܰܢ ܕ݁ܗܳܢܳܐ ܣܽܘܥܪܳܢܳܐ
                    ܣܥܰܪ .</ab>
                <ab type="verse" n="3">ܐܶܢܳܐ ܓ݁ܶܝܪ ܟ݁ܰܕ݂ ܪܰܚܺܝܩ ܐ̱ܢܳܐ ܡܶܢܟ݂ܽܘܢ ܒ݁ܰܦ݂ܓ݂ܰܪ ܂ ܘܩܰܪܺܝܒ݂
                    ܐ̱ܢܳܐ ܠܟ݂ܽܘܢ ܒ݁ܪܽܘܚ ܆ ܡܶܢ ܟ݁ܰܕ݁ܽܘ ܕ݁ܳܢܶܬ݂ ܐܰܝܟ݂ ܩܰܪܺܝܒ݂ܳܐ ܠܗܰܘ ܡܰܢ ܕ݁ܗܳܕ݂ܶܐ
                    ܣܳܥܰܪ ܆</ab>
                <ab type="verse" n="4">ܕ݁ܒ݂ܰܫܡܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܬ݁ܶܬ݂ܟ݁ܰܢܫܽܘܢ ܟ݁ܽܠܟ݂ܽܘܢ ܇
                    ܘܶܐܢܳܐ ܥܰܡܟ݂ܽܘܢ ܒ݁ܪܽܘܚ ܇ ܥܰܡ ܚܰܝܠܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܇</ab>
                <ab type="verse" n="5">ܘܬ݂ܰܫܠܡܽܘܢܶܗ ܠܗܳܢܳܐ ܠܣܳܛܳܢܳܐ ܠܰܐܒ݂ܕ݂ܳܢܳܐ ܕ݁ܦ݂ܰܓ݂ܪܶܗ ܆
                    ܕ݁ܰܒ݂ܪܽܘܚ ܢܺܚܶܐ ܒ݁ܝܰܘܡܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܀</ab>
                <ab type="verse" n="6">ܠܳܐ ܫܰܦ݁ܺܝܪ ܫܽܘܒ݂ܗܳܪܟ݂ܽܘܢ . ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܰܚܡܺܝܪܳܐ
                    ܩܰܠܺܝܠ ܟ݁ܽܠܳܗ ܓ݁ܒ݂ܺܝܠܬ݁ܳܐ ܡܰܚܡܰܥ ܆</ab>
                <ab type="verse" n="7">ܕ݁ܰܟ݁ܰܘ ܡܶܢܟ݂ܽܘܢ ܚܡܺܝܪܳܐ ܥܰܬ݁ܺܝܩܳܐ ܆ ܕ݁ܬ݂ܶܗܘܽܘܢ ܓ݁ܒ݂ܺܝܠܬ݁ܳܐ
                    ܚܰܕ݂̱ܬ݂ܳܐ ܇ ܐܰܝܟ݁ܰܢܳܐ ܕ݁ܺܐܝܬ݂ܰܝܟ݁ܽܘܢ ܦ݁ܰܛܺܝܪܳܐ . ܦ݁ܶܨܚܳܐ ܓ݁ܶܝܪ ܕ݁ܺܝܠܰܢ ܆ ܡܫܺܝܚܳܐ
                    ܗܽܘ ܂ ܕ݁ܶܐܬ݂ܢܟ݂ܶܣ ܚܠܳܦ݂ܰܝܢ .</ab>
                <ab type="verse" n="8">ܡܶܛܽܠ ܗܳܢܳܐ ܢܶܥܒ݁ܶܕ݂ ܥܰܕ݂ܥܺܕ݂ܳܐ ܆ ܠܳܐ ܒ݁ܰܚܡܺܝܪܳܐ ܥܰܬ݁ܺܝܩܳܐ ܁
                    ܘܠܳܐ ܒ݁ܰܚܡܺܝܪܳܐ ܕ݁ܒ݂ܺܝܫܽܘܬ݂ܳܐ ܘܰܕ݂ܡܰܪܺܝܪܽܘܬ݂ܳܐ ܇ ܐܶܠܳܐ ܒ݁ܰܚܡܺܝܪܳܐ ܕ݁ܕ݂ܰܟ݂ܝܽܘܬ݂ܳܐ
                    ܘܰܕ݂ܩܰܕ݁ܺܝܫܽܘܬ݂ܳܐ ܀</ab>
                <ab type="verse" n="9">ܟ݁ܶܬ݂ܒ݁ܶܬ݂ ܠܟ݂ܽܘܢ ܒ݁ܶܐܓ݁ܰܪܬ݁ܳܐ ܆ ܕ݁ܠܳܐ ܬ݁ܶܬ݂ܚܰܠܛܽܘܢ ܥܰܡ
                    ܙܰܢܳܝܶܐ̈ .</ab>
                <ab type="verse" n="10">ܠܳܐ ܕ݁ܶܝܢ ܐܳܡܰܪ ܐ̱ܢܳܐ ܥܰܠ ܙܰܢܳܝܶܐ̈ ܕ݁ܰܒ݂ܥܳܠܡܳܐ ܗܳܢܳܐ . ܐܰܘ
                    ܥܰܠ ܥܳܠܽܘܒ݂ܶܐ̈ . ܐܰܘ ܥܰܠ ܚܳܛܽܘܦ݂ܶܐ̈ . ܐܰܘ ܥܰܠ ܦ݁ܳܠܚܰܝ̈ ܦ݁ܬ݂ܰܟ݂ܪܶܐ̈ . ܘܶܐܢ ܠܳܐ ܆
                    ܚܰܝܳܒ݂ܺܝܢ ܗ̱ܘܰܝܬ݁ܽܘܢ ܐܳܦ݂ ܡܶܢ ܥܳܠܡܳܐ ܠܡܶܦ݁ܰܩ .</ab>
                <ab type="verse" n="11">ܗܳܕ݂ܶܐ ܕ݁ܶܝܢ ܕ݁ܟ݂ܶܬ݂ܒ݁ܶܬ݂ ܠܟ݂ܽܘܢ ܕ݁ܠܳܐ ܬ݁ܶܬ݂ܚܰܠܛܽܘܢ ܆ ܐܶܢ
                    ܐܺܝܬ݂ ܕ݁ܡܶܬ݂ܩܪܶܐ ܐܰܚܳܐ . ܘܺܐܝܬ݂ܰܘܗ̱ܝ ܙܰܢܳܝܳܐ . ܐܰܘ ܥܳܠܽܘܒ݂ܳܐ . ܐܰܘ ܦ݁ܳܠܰܚ
                    ܦ݁ܬ݂ܰܟ݂ܪܶܐ̈ . ܐܰܘ ܡܨܰܥܪܳܢ . ܐܰܘ ܪܰܘܳܝ . ܐܰܘ ܚܳܛܽܘܦ݂ . ܥܰܡ ܐܰܝܢܳܐ ܕ݁ܗܳܟ݂ܰܢܳܐ ܗܽܘ
                    ܇ ܐܳܦ݂ܠܳܐ ܠܰܚܡܳܐ ܠܡܶܐܟ݂ܰܠ .</ab>
                <ab type="verse" n="12">ܡܳܐ ܠܺܝ ܓ݁ܶܝܪ ܠܰܡܕ݂ܳܢ ܠܒ݂ܰܪܳܝܶܐ̈ . ܐܰܢ̱ܬ݁ܽܘܢ ܠܕ݂ܰܠܓ݂ܰܘ
                    ܕ݁ܽܘܢܘ ܆</ab>
                <ab type="verse" n="13">ܠܒ݂ܰܪܳܝܶܐ̈ ܕ݁ܶܝܢ ܐܰܠܳܗܳܐ ܕ݁ܳܐܶܢ . ܘܫܽܘܩܠܽܘܗ̱ܝ ܠܒ݂ܺܝܫܳܐ ܡܶܢ
                    ܒ݁ܰܝܢܳܬ݂ܟ݂ܽܘܢ ܀</ab>
            </div>
            <div type="chapter" n="6" xml:lang="syr">
                <head xml:lang="en">Chapter 6</head>
                <ab type="verse" n="1">ܡܰܡܪܰܚ ܐ̱ܢܳܫ ܡܶܢܟ݂ܽܘܢ ܟ݁ܰܕ݂ ܐܺܝܬ݂ ܠܶܗ ܕ݁ܺܝܢܳܐ ܥܰܡ ܐܰܚܽܘܗ̱ܝ ܆
                    ܕ݁ܰܢܕ݂ܽܘܢ ܩܕ݂ܳܡ ܥܰܘܳܠܶܐ̈ ܂ ܘܠܳܐ ܩܕ݂ܳܡ ܩܰܕ݁ܺܝܫܶܐ̈ ܆</ab>
                <ab type="verse" n="2">ܐܰܘ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܩܰܕ݁ܺܝܫܶܐ̈ ܠܥܳܠܡܳܐ ܢܕ݂ܽܘܢܽܘܢ .
                    ܘܶܐܢ ܥܳܠܡܳܐ ܒ݁ܟ݂ܽܘܢ ܡܶܬ݁ܕ݂ܺܝܢ ܆ ܠܳܐ ܫܳܘܶܝܢ ܐܢ̱ܬ݁ܽܘܢ ܠܰܡܕ݂ܳܢ ܕ݁ܺܝܢܶܐ̈ ܕ݁ܰܩܕ݁ܩܶܐ̈
                    ܆</ab>
                <ab type="verse" n="3">ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܰܠܡܰܠܰܐܟ݂ܶܐ̈ ܕ݁ܳܝܢܺܝܢܰܢ . ܚܰܕ݂ ܟ݁ܡܳܐ
                    ܐܰܝܠܶܝܢ ܕ݁ܰܕ݂ܥܳܠܡܳܐ ܐܶܢܶܝܢ̈ ܗܳܢܳܐ ܆</ab>
                <ab type="verse" n="4">ܐܶܠܳܐ ܐܶܢ ܐܺܝܬ݂ ܠܟ݂ܽܘܢ ܕ݁ܺܝܢܳܐ ܥܰܠ ܕ݁ܥܳܠܡܳܐ ܆ ܠܰܐܝܠܶܝܢ
                    ܕ݁ܰܒ݂ܣܶܝܢ ܒ݁ܥܺܕ̱݁ܬ݁ܳܐ ܂ ܐܰܘܬ݁ܶܒ݂ܘ ܠܟ݂ܽܘܢ ܒ݁ܕ݂ܺܝܢܳܐ .</ab>
                <ab type="verse" n="5">ܠܟ݂ܽܘܳܐܪܳܐ ܗܽܘ ܕ݁ܶܝܢ ܐܳܡܰܪ ܐ̱ܢܳܐ ܠܟ݂ܽܘܢ . ܗܳܟ݂ܰܢܳܐ ܠܰܝܬ݁
                    ܒ݁ܟ݂ܽܘܢ ܐܳܦ݂ܠܳܐ ܚܰܕ݂ ܚܰܟ݁ܺܝܡܳܐ ܇ ܕ݁ܢܶܫܟ݁ܰܚ ܢܰܫܘܶܐ ܒ݁ܶܝܬ݂ ܐܰܚܳܐ ܠܰܐܚܽܘܗ̱ܝ .</ab>
                <ab type="verse" n="6">ܐܶܠܳܐ ܐܰܚܳܐ ܥܰܡ ܐܰܚܽܘܗ̱ܝ ܡܶܬ݁ܕ݂ܺܝܢ . ܘܬ݂ܽܘܒ݂ ܩܕ݂ܳܡ ܐܰܝܠܶܝܢ
                    ܕ݁ܠܳܐ ܡܗܰܝܡܢܺܝܢ .</ab>
                <ab type="verse" n="7">ܡܶܢ ܟ݁ܰܕ݁ܽܘ ܗܳܟ݂ܺܝܠ ܩܢܽܘܡܟ݂ܽܘܢ ܚܳܒ݂ܬ݁ܽܘܢ ܠܟ݂ܽܘܢ ܆ ܕ݁ܕ݂ܺܝܢܳܐ
                    ܚܰܕ݂ ܥܰܡ ܚܰܕ݂ ܐܺܝܬ݂ ܠܟ݂ܽܘܢ . ܡܶܛܽܠ ܡܳܢܳܐ ܓ݁ܶܝܪ ܠܳܐ ܡܶܬ݂ܥܰܠܒ݂ܺܝܢ ܐܢ̱ܬ݁ܽܘܢ .
                    ܘܡܶܛܽܠ ܡܳܢܳܐ ܠܳܐ ܡܶܬ݂ܓ݁ܰܠܙܺܝܢ ܐܢ̱ܬ݁ܽܘܢ .</ab>
                <ab type="verse" n="8">ܐܶܠܳܐ ܐܰܢ̱ܬ݁ܽܘܢ ܥܳܠܒ݁ܺܝܢ ܐܢ̱ܬ݁ܽܘܢ ܁ ܘܓ݂ܳܠܙܺܝܢ ܐܢ̱ܬ݁ܽܘܢ ܂ ܐܳܦ݂
                    ܠܰܐܚܰܝܟ݁ܽܘܢ̈ .</ab>
                <ab type="verse" n="9">ܐܰܘ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܂ ܕ݁ܥܰܘܳܠܶܐ̈ ܡܰܠܟ݁ܽܘܬ݂ܶܗ ܕ݁ܰܐܠܳܗܳܐ
                    ܠܳܐ ܝܳܪܬ݁ܺܝܢ ܆ ܠܳܐ ܬ݁ܶܛܥܽܘܢ . ܠܳܐ ܙܰܢܳܝܶܐ̈ . ܘܠܳܐ ܦ݁ܳܠܚܰܝ̈ ܦ݁ܬ݂ܰܟ݂ܪܶܐ̈ . ܘܠܳܐ
                    ܓ݁ܰܝܳܪܶܐ̈ . ܘܠܳܐ ܡܚܰܒ݁ܠܶܐ̈ . ܘܠܳܐ ܫܳܟ݂ܒ݁ܰܝ̈ ܥܰܡ ܕ݁ܶܟ݂ܪܶܐ̈ .</ab>
                <ab type="verse" n="10">ܘܠܳܐ ܥܳܠܽܘܒ݂ܶܐ̈ . ܘܠܳܐ ܓ݁ܰܢܳܒ݂ܶܐ̈ . ܘܠܳܐ ܪܰܘܳܝܶܐ̈ . ܘܠܳܐ
                    ܡܨܰܥܪܳܢܶܐ̈ . ܘܠܳܐ ܚܳܛܽܘܦ݂ܶܐ̈ ܇ ܗܳܠܶܝܢ ܡܰܠܟ݁ܽܘܬ݂ܶܗ ܕ݁ܰܐܠܳܗܳܐ ܠܳܐ ܝܳܪܬ݁ܺܝܢ .</ab>
                <ab type="verse" n="11">ܘܗܳܠܶܝܢ ܐܺܝܬ݂ ܗ̱ܘܰܝ̈ ܒ݁ܐ̱ܢܳܫ ܐ̱ܢܳܫ ܡܶܢܟ݂ܽܘܢ . ܐܶܠܳܐ
                    ܣܚܰܝܬ݁ܽܘܢ ܁ ܘܶܐܬ݂ܩܰܕ݁ܰܫܬ݁ܽܘܢ ܂ ܘܶܐܙܕ݁ܰܕ݁ܰܩܬ݁ܽܘܢ ܆ ܒ݁ܰܫܡܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ
                    ܇ ܘܰܒ݂ܪܽܘܚܶܗ ܕ݁ܰܐܠܳܗܰܢ ܀</ab>
                <ab type="verse" n="12">ܟ݁ܽܠ ܫܰܠܺܝܛ ܠܺܝ . ܐܶܠܳܐ ܠܳܐ ܟ݁ܽܠ ܦ݁ܰܩܳܚ ܠܺܝ . ܟ݁ܽܠ ܫܰܠܺܝܛ
                    ܠܺܝ . ܐܶܠܳܐ ܥܠܰܝ ܐ̱ܢܳܫ ܠܳܐ ܢܶܫܬ݁ܰܠܰܛ .</ab>
                <ab type="verse" n="13">ܡܶܐܟ݂ܽܘܠܬ݁ܳܐ ܕ݁ܟ݂ܰܪܣܳܐ ܆ ܘܟ݂ܰܪܣܳܐ ܕ݁ܡܶܐܟ݂ܽܘܠܬ݁ܳܐ . ܐܰܠܳܗܳܐ
                    ܕ݁ܶܝܢ ܠܬ݂ܰܪܬ݁ܰܝܗܶܝܢ̈ ܡܒ݂ܰܛܶܠ . ܦ݁ܰܓ݂ܪܳܐ ܕ݁ܶܝܢ ܠܳܐ ܠܙܳܢܝܽܘܬ݂ܳܐ ܂ ܐܶܠܳܐ ܠܡܳܪܰܢ ܆
                    ܘܡܳܪܰܢ ܠܦ݂ܰܓ݂ܪܳܐ .</ab>
                <ab type="verse" n="14">ܐܰܠܳܗܳܐ ܕ݁ܶܝܢ ܘܰܠܡܳܪܰܢ ܐܰܩܺܝܡ ܆ ܘܠܰܢ ܡܩܺܝܡ ܒ݁ܚܰܝܠܶܗ .</ab>
                <ab type="verse" n="15">ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܦ݂ܰܓ݂ܪܰܝܟ݁ܽܘܢ̈ ܗܰܕ݁ܳܡܶܐ̈ ܐܶܢܽܘܢ
                    ܕ݁ܰܡܫܺܝܚܳܐ ܆ ܢܶܣܰܒ݂ ܗܰܕ݁ܳܡܳܐ ܕ݁ܰܡܫܺܝܚܳܐ ܢܶܥܒ݁ܕ݂ܺܝܘܗ̱ܝ ܗܰܕ݁ܳܡܳܐ ܕ݁ܙܳܢܺܝܬ݂ܳܐ ܆ ܚܳܣ
                    .</ab>
                <ab type="verse" n="16">ܐܰܘ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܂ ܕ݁ܡܰܢ ܕ݁ܢܳܩܶܦ݂ ܠܙܳܢܺܝܬ݂ܳܐ ܂ ܚܰܕ݂
                    ܗ̱ܽܘ ܦ݁ܓ݂ܰܪ . ܐܰܡܺܝܪ ܓ݁ܶܝܪ ܂ ܕ݁ܢܶܗܘܽܘܢ ܬ݁ܪܰܝܗܽܘܢ̈ ܚܰܕ݂ ܦ݁ܓ݂ܰܪ .</ab>
                <ab type="verse" n="17">ܡܰܢ ܕ݁ܢܳܩܶܦ݂ ܕ݁ܶܝܢ ܠܡܳܪܰܢ ܆ ܗܳܘܶܐ ܥܰܡܶܗ ܚܕ݂ܳܐ ܪܽܘܚ .</ab>
                <ab type="verse" n="18">ܥܪܽܘܩܘ ܡܶܢ ܙܳܢܝܽܘܬ݂ܳܐ . ܟ݁ܽܠ ܚܛܺܝܬ݂ܳܐ ܕ݁ܢܶܥܒ݁ܶܕ݂ ܒ݁ܰܪܢܳܫܳܐ ܆
                    ܠܒ݂ܰܪ ܡܶܢ ܦ݁ܰܓ݂ܪܶܗ ܗ̱ܺܝ . ܡܰܢ ܕ݁ܰܡܙܰܢܶܐ ܕ݁ܶܝܢ ܆ ܒ݁ܦ݂ܰܓ݂ܪܶܗ ܗ̱ܽܘ ܚܳܛܶܐ .</ab>
                <ab type="verse" n="19">ܐܰܘ ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܂ ܕ݁ܦ݂ܰܓ݂ܪܟ݂ܽܘܢ ܗܰܝܟ݁ܠܳܐ ܗܽܘ
                    ܕ݁ܪܽܘܚܳܐ ܕ݁ܩܽܘܕ݂ܫܳܐ ܂ ܕ݁ܥܳܡܪܳܐ ܒ݁ܟ݂ܽܘܢ ܇ ܗܳܝ ܕ݁ܩܰܒ݁ܶܠܬ݁ܽܘܢ ܡܶܢ ܐܰܠܳܗܳܐ ܆ ܘܠܳܐ
                    ܗܘܰܝܬ݁ܽܘܢ ܕ݁ܢܰܦ݂ܫܟ݂ܽܘܢ ܆</ab>
                <ab type="verse" n="20">ܐܶܙܕ݁ܒ݂ܶܢܬ݁ܽܘܢ ܓ݁ܶܝܪ ܒ݁ܰܕ݂ܡܰܝܳܐ̈ . ܗܘܰܝܬ݁ܽܘܢ ܗܳܟ݂ܺܝܠ
                    ܡܫܰܒ݁ܚܺܝܢ ܠܰܐܠܳܗܳܐ ܒ݁ܦ݂ܰܓ݂ܪܟ݂ܽܘܢ ܘܰܒ݂ܪܽܘܚܟ݂ܽܘܢ ܇ ܗܳܢܽܘܢ ܕ݁ܺܐܝܬ݂ܰܝܗܽܘܢ ܕ݁ܰܐܠܳܗܳܐ
                    ܀.܀.܀܀</ab>
            </div>
            <div type="chapter" n="7" xml:lang="syr">
                <head xml:lang="en">Chapter 7</head>
                <milestone unit="SyrChapter" n="4"/>
                <ab type="verse" n="1">ܥܰܠ ܐܰܝܠܶܝܢ ܕ݁ܰܟ݂ܬ݂ܰܒ݂ܬ݁ܽܘܢ ܠܺܝ ܕ݁ܶܝܢ ܆ ܫܰܦ݁ܺܝܪ ܗ̱ܽܘ
                    ܠܓ݂ܰܒ݂ܪܳܐ ܕ݁ܠܰܐܢ̱ܬ݁ܬ݂ܳܐ ܠܳܐ ܢܶܬ݂ܩܰܪܰܒ݂ .</ab>
                <ab type="verse" n="2">ܐܶܠܳܐ ܡܶܛܽܠ ܙܳܢܝܽܘܬ݂ܳܐ ܆ ܐ̱ܢܳܫ ܐܰܢ̱ܬ݁ܬ݂ܶܗ ܢܶܐܚܽܘܕ݂ ܇
                    ܘܰܐܢ̱ܬ݁ܬ݂ܳܐ ܠܒ݂ܰܥܠܳܗ ܬ݁ܶܐܚܽܘܕ݂ .</ab>
                <ab type="verse" n="3">ܓ݁ܰܒ݂ܪܳܐ ܠܰܐܢ̱ܬ݁ܬ݂ܶܗ ܚܽܘܒ݁ܳܐ ܕ݁ܡܶܬ݁ܬ݁ܚܺܝܒ݂ ܢܶܦ݂ܪܽܘܥ .
                    ܗܳܟ݂ܰܢܳܐ ܐܳܦ݂ ܗܺܝ ܐܰܢ̱ܬ݁ܬ݂ܳܐ ܠܒ݂ܰܥܠܳܗ .</ab>
                <ab type="verse" n="4">ܐܰܢ̱ܬ݁ܬ݂ܳܐ ܠܳܐ ܫܰܠܺܝܛܳܐ ܥܰܠ ܦ݁ܰܓ݂ܪܳܗ ܆ ܐܶܠܳܐ ܒ݁ܰܥܠܳܗ .
                    ܗܳܟ݂ܰܢܳܐ ܐܳܦ݂ ܓ݁ܰܒ݂ܪܳܐ ܠܳܐ ܫܰܠܺܝܛ ܥܰܠ ܦ݁ܰܓ݂ܪܶܗ ܆ ܐܶܠܳܐ ܐܰܢ̱ܬ݁ܬ݂ܶܗ .</ab>
                <ab type="verse" n="5">ܠܳܐ ܗܳܟ݂ܺܝܠ ܬ݁ܶܓ݂ܠܙܽܘܢ ܚܰܕ݂ ܠܚܰܕ݂ ܆ ܐܶܠܳܐ ܐܶܡܰܬ݂ܝ
                    ܕ݁ܰܬ݂ܪܰܝܟ݁ܽܘܢ̈ ܬ݁ܶܫܬ݁ܘܽܘܢ ܒ݁ܰܙܒ݂ܰܢ ܇ ܕ݁ܬ݂ܶܬ݂ܥܢܽܘܢ ܠܨܰܘܡܳܐ ܘܠܰܨܠܽܘܬ݂ܳܐ ܆ ܘܬ݂ܽܘܒ݂
                    ܠܳܗ ܠܰܨܒ݂ܽܘܬ݂ܳܐ ܬ݁ܶܬ݂ܦ݁ܢܽܘܢ . ܕ݁ܠܳܐ ܢܢܰܣܶܝܟ݂ܽܘܢ ܣܳܛܳܢܳܐ ܡܶܛܽܠ ܪܶܓ݁ܬ݂ܳܐ
                    ܕ݁ܦ݂ܰܓ݂ܪܟ݂ܽܘܢ .</ab>
                <ab type="verse" n="6">ܗܳܕ݂ܶܐ ܕ݁ܶܝܢ ܐܳܡܰܪ ܐ̱ܢܳܐ ܐܰܝܟ݂ ܕ݁ܠܰܡܚܺܝܠܶܐ̈ ܆ ܠܰܘ ܡܶܢ
                    ܦ݁ܽܘܩܕ݁ܳܢܳܐ .</ab>
                <ab type="verse" n="7">ܐܶܢܳܐ ܓ݁ܶܝܪ ܨܳܒ݂ܶܐ ܐ̱ܢܳܐ ܂ ܕ݁ܟ݂ܽܠܗܽܘܢ ܒ݁ܢܰܝܢܳܫܳܐ̈ ܐܰܟ݂ܘܳܬ݂ܝ
                    ܢܶܗܘܽܘܢ ܒ݁ܕ݂ܰܟ݂ܝܽܘܬ݂ܳܐ . ܐܶܠܳܐ ܟ݁ܽܠܢܳܫ ܡܰܘܗܰܒ݂ܬ݁ܳܐ ܝܺܗܺܝܒ݂ܳܐ ܠܶܗ ܡܶܢ ܐܰܠܳܗܳܐ ܇
                    ܐܺܝܬ݂ ܕ݁ܗܳܟ݂ܰܢܳܐ ܂ ܘܺܐܝܬ݂ ܕ݁ܗܳܟ݂ܰܢܳܐ .</ab>
                <ab type="verse" n="8">ܐܳܡܰܪ ܐ̱ܢܳܐ ܕ݁ܶܝܢ ܠܰܐܝܠܶܝܢ ܕ݁ܠܰܝܬ݁ ܠܗܽܘܢ ܢܶܫܶܐ̈ ܂
                    ܘܠܰܐܪܡܠܳܬ݂ܳܐ̈ ܆ ܕ݁ܦ݂ܰܩܳܚ ܠܗܽܘܢ ܐܶܢ ܢܩܰܘܽܘܢ ܐܰܟ݂ܘܳܬ݂ܝ .</ab>
                <ab type="verse" n="9">ܐܶܢ ܠܳܐ ܕ݁ܶܝܢ ܡܣܰܝܒ݁ܪܺܝܢ ܂ ܢܶܙܕ݁ܰܘܓ݂ܽܘܢ . ܦ݁ܰܩܳܚ ܓ݁ܶܝܪ
                    ܠܡܶܣܰܒ݂ ܐܰܢ̱ܬ݁ܬ݂ܳܐ ܛܳܒ݂ ܡܶܢ ܕ݁ܰܠܡܺܐܩܰܕ݂ ܒ݁ܪܶܓ݁ܬ݂ܳܐ .</ab>
                <ab type="verse" n="10">ܠܰܐܝܠܶܝܢ ܕ݁ܶܝܢ ܕ݁ܺܐܝܬ݂ ܠܗܽܘܢ ܢܶܫܶܐ̈ ܂ ܡܦ݂ܰܩܶܕ݂ ܐ̱ܢܳܐ ܇ ܠܳܐ
                    ܐܶܢܳܐ ܐܶܠܳܐ ܡܳܪܝ ܆ ܕ݁ܰܐܢ̱ܬ݁ܬ݂ܳܐ ܡܶܢ ܒ݁ܰܥܠܳܗ ܠܳܐ ܬ݁ܶܦ݂ܪܽܘܫ .</ab>
                <ab type="verse" n="11">ܘܶܐܢ ܬ݁ܶܦ݂ܪܽܘܫ ܆ ܬ݁ܩܰܘܶܐ ܕ݁ܠܳܐ ܓ݁ܰܒ݂ܪܳܐ . ܐܰܘ ܠܒ݂ܰܥܠܳܗ
                    ܬ݁ܶܬ݂ܪܰܥܶܐ . ܘܓ݂ܰܒ݂ܪܳܐ ܠܰܐܢ̱ܬ݁ܬ݂ܶܗ ܠܳܐ ܢܶܫܒ݁ܽܘܩ .</ab>
                <ab type="verse" n="12">ܠܫܰܪܟ݁ܳܐ ܕ݁ܶܝܢ ܐܳܡܰܪ ܐ̱ܢܳܐ . ܐܶܢܳܐ ܁ ܠܳܐ ܡܳܪܝ . ܐܶܢ ܐܺܝܬ݂
                    ܐܰܚܳܐ ܕ݁ܺܐܝܬ݂ ܠܶܗ ܐܰܢ̱ܬ݁ܬ݂ܳܐ ܕ݁ܠܳܐ ܡܗܰܝܡܢܳܐ ܇ ܘܗܺܝ ܨܳܒ݂ܝܳܐ ܕ݁ܬ݂ܶܥܡܰܪ ܥܰܡܶܗ ܆ ܠܳܐ
                    ܢܶܫܒ݁ܩܺܝܗ .</ab>
                <ab type="verse" n="13">ܘܰܐܢ̱ܬ݁ܬ݂ܳܐ ܂ ܐܰܝܕ݂ܳܐ ܕ݁ܺܐܝܬ݂ ܠܳܗ ܒ݁ܰܥܠܳܐ ܕ݁ܠܳܐ ܡܗܰܝܡܶܢ ܇
                    ܘܗܽܘ ܨܳܒ݂ܶܐ ܕ݁ܢܶܥܡܰܪ ܥܰܡܳܗ ܆ ܠܳܐ ܬ݁ܶܫܒ݁ܽܘܩ ܒ݁ܰܥܠܳܗ .</ab>
                <ab type="verse" n="14">ܡܩܰܕ݁ܰܫ ܗ̱ܽܘ ܓ݁ܶܝܪ ܓ݁ܰܒ݂ܪܳܐ ܁ ܐܰܝܢܳܐ ܕ݁ܠܳܐ ܡܗܰܝܡܶܢ ܂
                    ܒ݁ܰܐܢ̱ܬ݁ܬ݂ܳܐ ܕ݁ܰܡܗܰܝܡܢܳܐ . ܘܰܡܩܰܕ݁ܫܳܐ ܗ̱ܝ ܐܰܢ̱ܬ݁ܬ݂ܳܐ ܁ ܐܰܝܕ݂ܳܐ ܕ݁ܠܳܐ ܡܗܰܝܡܢܳܐ ܂
                    ܒ݁ܓ݂ܰܒ݂ܪܳܐ ܕ݁ܰܡܗܰܝܡܶܢ . ܘܶܐܢ ܠܳܐ ܇ ܒ݁ܢܰܝܗܽܘܢ̈ ܛܰܡܺܐܝܢ ܐܶܢܽܘܢ . ܗܳܫܳܐ ܕ݁ܶܝܢ
                    ܕ݁ܟ݂ܶܝܢ ܐܶܢܽܘܢ .</ab>
                <ab type="verse" n="15">ܐܶܢ ܕ݁ܶܝܢ ܗܰܘ ܕ݁ܠܳܐ ܡܗܰܝܡܶܢ ܦ݁ܳܪܶܫ ܂ ܢܶܦ݂ܪܽܘܫ . ܠܳܐ
                    ܡܫܰܥܒ݁ܰܕ݂ ܐܰܚܳܐ ܐܰܘ ܚܳܬ݂ܳܐ ܒ݁ܗܳܠܶܝܢ . ܠܰܫܠܳܡܳܐ ܗܽܘ ܩܪܳܢ ܐܰܠܳܗܳܐ .</ab>
                <ab type="verse" n="16">ܡܳܢܳܐ ܓ݁ܶܝܪ ܝܳܕ݂ܥܳܐ ܐܰܢ̱ܬ݁ܝ ܐܰܢ̱ܬ݁ܬ݂ܳܐ ܆ ܐܶܢ ܠܒ݂ܰܥܠܶܟ݂ܝ
                    ܬ݁ܰܚܶܝܢ . ܐܰܘ ܐܰܢ̱ܬ݁ ܓ݁ܰܒ݂ܪܳܐ ܝܳܕ݂ܰܥ ܐܰܢ̱ܬ݁ ܆ ܐܶܢ ܠܰܐܢ̱ܬ݁ܬ݂ܳܟ݂ ܬ݁ܰܚܶܐ ܆</ab>
                <ab type="verse" n="17">ܐܶܠܳܐ ܐ̱ܢܳܫ ܐ̱ܢܳܫ ܐܰܝܟ݂ ܕ݁ܰܦ݂ܠܰܓ݂ ܠܶܗ ܡܳܪܝܳܐ ܆ ܘܐ̱ܢܳܫ ܐܰܝܟ݂
                    ܕ݁ܰܩܪܳܝܗ̱ܝ ܐܰܠܳܗܳܐ ܆ ܗܳܟ݂ܰܢܳܐ ܢܗܰܠܶܟ݂ . ܘܳܐܦ݂ ܠܟ݂ܽܠܗܶܝܢ ܥܺܕ݂ܳܬ݂ܳܐ̈ ܗܳܟ݂ܰܢܳܐ
                    ܡܦ݂ܰܩܶܕ݂ ܐ̱ܢܳܐ ܀</ab>
                <ab type="verse" n="18">ܐܶܢ ܟ݁ܰܕ݂ ܓ݁ܙܺܝܪ ܐ̱ܢܳܫ ܐܶܬ݂ܩܪܺܝ ܆ ܠܳܐ ܢܶܗܦ݁ܽܘܟ݂ ܠܶܗ
                    ܠܥܽܘܪܠܽܘܬ݂ܳܐ . ܘܶܐܢ ܒ݁ܥܽܘܪܠܽܘܬ݂ܳܐ ܐܶܬ݂ܩܪܺܝ ܆ ܠܳܐ ܢܶܓ݂ܙܽܘܪ .</ab>
                <ab type="verse" n="19">ܓ݁ܙܽܘܪܬ݁ܳܐ ܓ݁ܶܝܪ ܠܳܐ ܗ̱ܘܳܬ݂ ܡܶܕ݁ܶܡ ܆ ܐܳܦ݂ ܠܳܐ ܥܽܘܪܠܽܘܬ݂ܳܐ .
                    ܐܶܠܳܐ ܢܛܽܘܪܳܬ݂ܳܐ̈ ܕ݁ܦ݂ܽܘܩܕ݁ܳܢܰܘܗ̱ܝ̈ ܕ݁ܰܐܠܳܗܳܐ .</ab>
                <ab type="verse" n="20">ܟ݁ܽܠܢܳܫ ܒ݁ܩܶܪܝܳܢܳܐ ܕ݁ܶܐܬ݂ܩܪܺܝ ܂ ܒ݁ܶܗ ܢܩܰܘܶܐ .</ab>
                <ab type="verse" n="21">ܐܶܢ ܥܰܒ݂ܕ݁ܳܐ ܐܶܬ݂ܩܪܺܝܬ݁ ܆ ܠܳܐ ܢܶܬ݂ܒ݁ܛܶܠ ܠܳܟ݂ . ܐܶܠܳܐ ܐܳܦ݂ܶܢ
                    ܡܶܫܟ݁ܰܚ ܐܰܢ̱ܬ݁ ܠܡܶܬ݂ܚܰܪܳܪܽܘ ܆ ܓ݁ܒ݂ܺܝ ܠܳܟ݂ ܕ݁ܬ݂ܶܦ݂ܠܽܘܚ .</ab>
                <ab type="verse" n="22">ܐܰܝܢܳܐ ܓ݁ܶܝܪ ܕ݁ܥܰܒ݂ܕ݁ܳܐ ܐܶܬ݂ܩܪܺܝ ܒ݁ܡܳܪܰܢ ܆ ܡܚܰܪܪܳܐ ܗܽܘ
                    ܕ݁ܰܐܠܳܗܳܐ . ܗܳܟ݂ܰܢܳܐ ܐܳܦ݂ ܐܰܝܢܳܐ ܕ݁ܒ݂ܰܪ ܚܺܐܪܶܐ̈ ܐܶܬ݂ܩܪܺܝ ܆ ܥܰܒ݂ܕ݁ܳܐ ܗܽܘ
                    ܕ݁ܰܡܫܺܝܚܳܐ .</ab>
                <ab type="verse" n="23">ܒ݁ܰܕ݂ܡܰܝܳܐ̈ ܐܶܙܕ݁ܒ݂ܶܢܬ݁ܽܘܢ . ܠܳܐ ܬ݁ܶܗܘܽܘܢ ܥܰܒ݂ܕ݁ܶܐ̈
                    ܕ݁ܰܒ݂ܢܰܝܢܳܫܳܐ̈ .</ab>
                <ab type="verse" n="24">ܟ݁ܽܠܢܳܫ ܒ݁ܡܶܕ݁ܶܡ ܕ݁ܶܐܬ݂ܩܪܺܝ ܐܰܚܰܝ̈ ܆ ܒ݁ܶܗ ܢܩܰܘܶܐ ܠܘܳܬ݂
                    ܐܰܠܳܗܳܐ ܀</ab>
                <ab type="verse" n="25">ܥܰܠ ܒ݁ܬ݂ܽܘܠܽܘܬ݂ܳܐ ܕ݁ܶܝܢ ܆ ܦ݁ܽܘܩܕ݁ܳܢܳܐ ܡܶܢ ܐܰܠܳܗܳܐ ܠܳܐ
                    ܐܰܚܺܝܕ݂ ܐ̱ܢܳܐ . ܡܶܠܟ݁ܳܐ ܕ݁ܶܝܢ ܝܳܗܶܒ݂ ܐ̱ܢܳܐ ܆ ܐܰܝܟ݂ ܓ݁ܰܒ݂ܪܳܐ ܕ݁ܶܐܬ݂ܚܰܢܢܶܬ݂ ܡܶܢ
                    ܐܰܠܳܗܳܐ ܕ݁ܶܐܗܘܶܐ ܡܗܰܝܡܰܢ .</ab>
                <ab type="verse" n="26">ܘܣܳܒ݂ܰܪ ܐ̱ܢܳܐ ܕ݁ܗܳܕ݂ܶܐ ܫܰܦ݁ܺܝܪܳܐ ܇ ܡܶܛܽܠ ܐܰܢܰܢܩܺܐ ܕ݁ܙܰܒ݂ܢܳܐ
                    ܆ ܕ݁ܦ݂ܰܩܳܚ ܠܶܗ ܠܒ݂ܰܪܢܳܫܳܐ ܂ ܕ݁ܗܳܟ݂ܰܢܳܐ ܢܶܗܘܶܐ .</ab>
                <ab type="verse" n="27">ܐܰܣܺܝܪ ܐܰܢ̱ܬ݁ ܒ݁ܰܐܢ̱ܬ݁ܬ݂ܳܐ ܆ ܠܳܐ ܬ݁ܶܒ݂ܥܶܐ ܫܪܳܝܳܐ . ܫܪܶܐ
                    ܐܰܢ̱ܬ݁ ܡܶܢ ܐܰܢ̱ܬ݁ܬ݂ܳܐ ܆ ܠܳܐ ܬ݁ܶܒ݂ܥܶܐ ܐܰܢ̱ܬ݁ܬ݂ܳܐ .</ab>
                <ab type="verse" n="28">ܘܶܐܢ ܬ݁ܶܣܰܒ݂ ܐܰܢ̱ܬ݁ܬ݂ܳܐ ܠܳܐ ܚܳܛܶܐ ܐܰܢ̱ܬ݁ ܇ ܘܶܐܢ ܒ݁ܬ݂ܽܘܠܬ݁ܳܐ
                    ܬ݁ܶܗܘܶܐ ܠܓ݂ܰܒ݂ܪܳܐ ܠܳܐ ܚܳܛܝܳܐ ܆ ܐܽܘܠܨܳܢܳܐ ܕ݁ܶܝܢ ܒ݁ܰܦ݂ܓ݂ܰܪ ܗܳܘܶܐ ܠܰܐܝܠܶܝܢ
                    ܕ݁ܗܳܟ݂ܰܢܳܐ ܐܶܢܽܘܢ . ܐܶܢܳܐ ܕ݁ܶܝܢ ܥܠܰܝܟ݁ܽܘܢ ܚܳܐܶܣ ܐ̱ܢܳܐ .</ab>
                <ab type="verse" n="29">ܘܗܳܕ݂ܶܐ ܐܳܡܰܪ ܐ̱ܢܳܐ ܐܰܚܰܝ̈ . ܕ݁ܙܰܒ݂ܢܳܐ ܡܶܟ݁ܺܝܠ ܐܶܙܕ݁ܰܠܗܰܙ
                    ܠܶܗ . ܕ݁ܰܐܝܠܶܝܢ ܕ݁ܺܐܝܬ݂ ܠܗܽܘܢ ܢܶܫܶܐ̈ ܆ ܢܶܗܘܽܘܢ ܐܰܝܟ݂ ܕ݁ܠܰܝܬ݁ ܠܗܽܘܢ .</ab>
                <ab type="verse" n="30">ܘܰܐܝܠܶܝܢ ܕ݁ܒ݂ܳܟ݂ܶܝܢ ܆ ܐܰܝܟ݂ ܠܳܐ ܒ݁ܳܟ݂ܶܝܢ . ܘܰܐܝܠܶܝܢ
                    ܕ݁ܚܳܕ݂ܶܝܢ ܆ ܐܰܝܟ݂ ܠܳܐ ܚܳܕ݂ܶܝܢ . ܘܰܐܝܠܶܝܢ ܕ݁ܙܳܒ݂ܢܺܝܢ ܆ ܐܰܝܟ݂ ܠܳܐ ܡܩܰܕ݁ܶܝܢ .</ab>
                <ab type="verse" n="31">ܘܰܐܝܠܶܝܢ ܕ݁ܡܶܬ݂ܚܰܫܚܺܝܢ ܒ݁ܥܳܠܡܳܐ ܗܳܢܳܐ ܆ ܠܳܐ ܠܒ݂ܰܪ ܡܶܢ
                    ܙܶܕ݂ܩܳܐ ܕ݁ܰܚܫܰܚܬ݂ܳܐ . ܥܳܒ݂ܰܪ ܠܶܗ ܓ݁ܶܝܪ ܐܶܣܟ݁ܺܡܶܗ ܕ݁ܥܳܠܡܳܐ ܗܳܢܳܐ .</ab>
                <ab type="verse" n="32">ܡܶܛܽܠ ܗܳܢܳܐ ܨܳܒ݂ܶܐ ܐ̱ܢܳܐ ܕ݁ܰܕ݂ܠܳܐ ܨܶܦ݂ܬ݂ܳܐ ܬ݁ܶܗܘܽܘܢ . ܐܰܝܢܳܐ
                    ܓ݁ܶܝܪ ܕ݁ܠܰܝܬ݁ ܠܶܗ ܐܰܢ̱ܬ݁ܬ݂ܳܐ ܆ ܪܳܢܶܐ ܒ݁ܰܕ݂ܡܳܪܶܗ ܂ ܕ݁ܰܐܝܟ݁ܰܢܳܐ ܢܶܫܦ݁ܰܪ ܠܡܳܪܶܗ
                    .</ab>
                <ab type="verse" n="33">ܘܰܐܝܢܳܐ ܕ݁ܺܐܝܬ݂ ܠܶܗ ܐܰܢ̱ܬ݁ܬ݂ܳܐ ܆ ܝܳܨܶܦ݂ ܕ݁ܥܳܠܡܳܐ ܂
                    ܕ݁ܰܐܝܟ݁ܰܢܳܐ ܢܶܫܦ݁ܰܪ ܠܰܐܢ̱ܬ݁ܬ݂ܶܗ .</ab>
                <ab type="verse" n="34">ܦ݁ܽܘܪܫܳܢܳܐ ܕ݁ܶܝܢ ܐܺܝܬ݂ ܐܳܦ݂ ܒ݁ܰܝܢܳܬ݂ ܐܰܢ̱ܬ݁ܬ݂ܳܐ
                    ܠܰܒ݂ܬ݂ܽܘܠܬ݁ܳܐ . ܐܰܝܕ݂ܳܐ ܕ݁ܰܠܓ݂ܰܒ݂ܪܳܐ ܠܳܐ ܗܘܳܬ݂ ܆ ܪܳܢܝܳܐ ܒ݁ܡܳܪܳܗ ܇ ܕ݁ܬ݂ܶܗܘܶܐ
                    ܩܰܕ݁ܺܝܫܳܐ ܒ݁ܦ݂ܰܓ݂ܪܳܗ ܘܰܒ݂ܪܽܘܚܳܗ . ܘܰܐܝܕ݂ܳܐ ܕ݁ܺܐܝܬ݂ ܠܳܗ ܒ݁ܰܥܠܳܐ ܆ ܪܳܢܝܳܐ ܕ݁ܥܳܠܡܳܐ
                    ܇ ܕ݁ܰܐܝܟ݁ܰܢܳܐ ܬ݁ܶܫܦ݁ܰܪ ܠܒ݂ܰܥܠܳܗ .</ab>
                <ab type="verse" n="35">ܗܳܕ݂ܶܐ ܕ݁ܶܝܢ ܠܥܽܘܕ݂ܪܳܢܟ݂ܽܘܢ ܗ̱ܽܘ ܕ݁ܺܝܠܟ݂ܽܘܢ ܐܳܡܰܪ ܐ̱ܢܳܐ .
                    ܠܳܐ ܗ̱ܘܳܐ ܡܰܚܢܽܘܩܺܝܬ݂ܳܐ ܪܳܡܶܐ ܐ̱ܢܳܐ ܠܟ݂ܽܘܢ ܆ ܐܶܠܳܐ ܕ݁ܬ݂ܶܗܘܽܘܢ ܐܰܡܺܝܢܺܝܢ ܠܘܳܬ݂
                    ܡܳܪܟ݂ܽܘܢ ܒ݁ܶܐܣܟ݁ܺܡܳܐ ܫܰܦ݁ܺܝܪܳܐ ܇ ܟ݁ܰܕ݂ ܠܳܐ ܪܳܢܶܝܢ ܐܢ̱ܬ݁ܽܘܢ ܒ݁ܥܳܠܡܳܐ .</ab>
                <ab type="verse" n="36">ܐܶܢ ܐ̱ܢܳܫ ܕ݁ܶܝܢ ܣܳܒ݂ܰܪ ܕ݁ܡܶܬ݂ܒ݁ܰܙܰܚ ܒ݁ܰܒ݂ܬ݂ܽܘܠܬ݁ܶܗ ܇
                    ܕ݁ܰܥܒ݂ܰܪ ܙܰܒ݂ܢܳܗ ܂ ܘܠܳܐ ܝܰܗܒ݁ܳܗ ܠܓ݂ܰܒ݂ܪܳܐ ܆ ܘܘܳܠܝܳܐ ܕ݁ܢܶܬ݁ܠܺܝܗ ܆ ܐܰܝܟ݂ ܕ݁ܨܳܒ݂ܶܐ
                    ܢܶܥܒ݁ܶܕ݂ . ܠܳܐ ܚܳܛܶܐ . ܬ݁ܶܙܕ݁ܰܘܰܓ݂ .</ab>
                <ab type="verse" n="37">ܐܰܝܢܳܐ ܕ݁ܶܝܢ ܕ݁ܫܰܪܺܝܪܳܐܝܺܬ݂ ܦ݁ܣܰܩ ܒ݁ܪܶܥܝܳܢܶܗ ܇ ܘܠܳܐ ܐܳܠܨܳܐ
                    ܠܶܗ ܨܒ݂ܽܘܬ݂ܳܐ ܇ ܘܫܰܠܺܝܛ ܥܰܠ ܨܶܒ݂ܝܳܢܶܗ ܇ ܘܗܳܟ݂ܰܢܳܐ ܕ݁ܳܢ ܒ݁ܠܶܒ݁ܶܗ ܂ ܕ݁ܢܶܛܰܪ
                    ܒ݁ܬ݂ܽܘܠܬ݁ܶܗ ܆ ܫܰܦ݁ܺܝܪ ܥܳܒ݂ܶܕ݂ .</ab>
                <ab type="verse" n="38">ܘܰܐܝܢܳܐ ܗܳܟ݂ܺܝܠ ܕ݁ܝܳܗܶܒ݂ ܒ݁ܬ݂ܽܘܠܬ݁ܶܗ ܆ ܫܰܦ݁ܺܝܪ ܥܳܒ݂ܶܕ݂ .
                    ܘܰܐܝܢܳܐ ܕ݁ܠܳܐ ܝܳܗܶܒ݂ ܒ݁ܬ݂ܽܘܠܬ݁ܶܗ ܆ ܝܰܬ݁ܺܝܪܳܐܝܺܬ݂ ܫܰܦ݁ܺܝܪ ܥܳܒ݂ܶܕ݂ ܀</ab>
                <ab type="verse" n="39">ܐܰܢ̱ܬ݁ܬ݂ܳܐ ܟ݁ܡܳܐ ܕ݁ܚܰܝ ܒ݁ܰܥܠܳܗ ܆ ܐܰܣܺܝܪܳܐ ܗ̱ܝ ܒ݁ܢܳܡܽܘܣܳܐ .
                    ܐܶܢ ܕ݁ܶܝܢ ܢܶܕ݂ܡܰܟ݂ ܒ݁ܰܥܠܳܗ ܆ ܡܚܰܪܪܳܐ ܗ̱ܝ ܕ݁ܬ݂ܶܗܘܶܐ ܠܡܰܢ ܕ݁ܨܳܒ݂ܝܳܐ . ܒ݁ܰܠܚܽܘܕ݂
                    ܒ݁ܡܳܪܰܢ .</ab>
                <ab type="verse" n="40">ܛܽܘܒ݂ܶܝܗ ܕ݁ܶܝܢ ܁ ܐܶܢ ܗܳܟ݂ܰܢܳܐ ܬ݁ܩܰܘܶܐ ܐܰܝܟ݂ ܪܶܥܝܳܢܝ ܕ݁ܺܝܠܝ .
                    ܣܳܒ݂ܰܪ ܐ̱ܢܳܐ ܕ݁ܶܝܢ ܐܳܦ݂ ܐܶܢܳܐ ܆ ܕ݁ܪܽܘܚܳܐ ܕ݁ܰܐܠܳܗܳܐ ܐܺܝܬ݂ ܒ݁ܺܝ ܀.܀.܀܀</ab>
            </div>
            <div type="chapter" n="8" xml:lang="syr">
                <head xml:lang="en">Chapter 8</head>
                <milestone unit="SyrChapter" n="5"/>
                <ab type="verse" n="1">ܥܰܠ ܕ݁ܶܒ݂ܚܶܐ̈ ܕ݁ܶܝܢ ܕ݁ܰܦ݂ܬ݂ܰܟ݂ܪܶܐ̈ ܆ ܝܳܕ݂ܥܺܝܢܰܢ ܕ݁ܰܒ݂ܟ݂ܽܠܰܢ
                    ܐܺܝܬ݂ ܝܺܕ݂ܰܥܬ݂ܳܐ . ܘܺܝܕ݂ܰܥܬ݂ܳܐ ܡܰܚܬ݁ܪܳܐ ܆ ܚܽܘܒ݁ܳܐ ܕ݁ܶܝܢ ܒ݁ܳܢܶܐ .</ab>
                <ab type="verse" n="2">ܐܶܢ ܐ̱ܢܳܫ ܕ݁ܶܝܢ ܣܳܒ݂ܰܪ ܕ݁ܝܳܕ݂ܰܥ ܡܶܕ݁ܶܡ ܆ ܠܳܐ ܥܕ݂ܰܟ݁ܺܝܠ ܡܶܕ݁ܶܡ
                    ܝܺܕ݂ܰܥ ܂ ܐܰܝܟ݂ ܡܳܐ ܕ݁ܘܳܠܶܐ ܠܶܗ ܠܡܶܕ݁ܰܥ .</ab>
                <ab type="verse" n="3">ܐܶܢ ܐ̱ܢܳܫ ܕ݁ܶܝܢ ܡܰܚܶܒ݂ ܠܰܐܠܳܗܳܐ ܆ ܗܳܢܳܐ ܐܶܬ݂ܺܝܕ݂ܰܥ ܡܶܢܶܗ
                    ܀</ab>
                <ab type="verse" n="4">ܥܰܠ ܡܶܐܟ݂ܽܘܠܬ݁ܳܐ ܗܳܟ݂ܺܝܠ ܕ݁ܕ݂ܶܒ݂ܚܶܐ̈ ܕ݁ܰܦ݂ܬ݂ܰܟ݂ܪܶܐ̈ ܆
                    ܝܳܕ݂ܥܺܝܢܰܢ ܕ݁ܠܳܐ ܗ̱ܘܳܐ ܡܶܕ݁ܶܡ ܗ̱ܽܘ ܦ݁ܬ݂ܰܟ݂ܪܳܐ ܒ݁ܥܳܠܡܳܐ . ܘܰܕ݂ܠܰܝܬ݁ ܐܰܠܳܗ ܐ̱ܚܪܺܝܢ
                    ܐܶܠܳܐ ܐܶܢ ܚܰܕ݂ .</ab>
                <ab type="verse" n="5">ܐܳܦ݂ܶܢ ܓ݁ܶܝܪ ܐܺܝܬ݂ ܕ݁ܡܶܬ݂ܩܪܶܝܢ ܐܰܠܳܗܶܐ̈ ܂ ܐܰܘ ܒ݁ܰܫܡܰܝܳܐ ܁ ܐܰܘ
                    ܒ݁ܰܐܪܥܳܐ ܇ ܐܰܝܟ݁ܰܢܳܐ ܕ݁ܺܐܝܬ݂ ܐܰܠܳܗܶܐ̈ ܣܰܓ݁ܺܝܶܐܐ̈ ܂ ܘܡܳܪܰܘܳܬ݂ܳܐ̈ ܣܰܓ݁ܺܝܶܐܐ̈
                    ܆</ab>
                <ab type="verse" n="6">ܐܶܠܳܐ ܠܰܢ ܕ݁ܺܝܠܰܢ ܚܰܕ݂ ܗ̱ܽܘ ܐܰܠܳܗܳܐ ܂ ܐܰܒ݂ܳܐ . ܕ݁ܟ݂ܽܠ ܡܶܢܶܗ
                    ܘܰܚܢܰܢ ܒ݁ܶܗ . ܘܚܰܕ݂ ܡܳܪܝܳܐ ܝܶܫܽܘܥ ܡܫܺܝܚܳܐ . ܕ݁ܟ݂ܽܠ ܒ݁ܺܐܝܕ݂ܶܗ ܘܳܐܦ݂ ܚܢܰܢ
                    ܒ݁ܺܐܝܕ݂ܶܗ .</ab>
                <ab type="verse" n="7">ܐܶܠܳܐ ܠܳܐ ܗ̱ܘܳܐ ܒ݁ܟ݂ܽܠܢܳܫ ܝܺܕ݂ܰܥܬ݂ܳܐ . ܐܺܝܬ݂ ܓ݁ܶܝܪ ܐ̱ܢܳܫܳܐ
                    ܕ݁ܰܒ݂ܬ݂ܺܐܪܬ݁ܗܽܘܢ ܥܕ݂ܰܡܳܐ ܠܗܳܫܳܐ ܆ ܕ݁ܥܰܠ ܦ݁ܬ݂ܰܟ݂ܪܶܐ̈ ܐܰܝܟ݂ ܕ݁ܰܕ݂ܒ݂ܺܝܚܳܐ ܐܳܟ݂ܠܺܝܢ
                    . ܘܡܶܛܽܠ ܕ݁ܰܟ݂ܪܺܝܗܳܐ ܬ݁ܺܐܪܬ݁ܗܽܘܢ ܡܶܬ݁ܛܰܘܫܳܐ .</ab>
                <ab type="verse" n="8">ܡܶܐܟ݂ܽܘܠܬ݁ܳܐ ܕ݁ܶܝܢ ܠܳܐ ܡܩܰܪܒ݂ܳܐ ܠܰܢ ܠܰܐܠܳܗܳܐ . ܠܳܐ ܓ݁ܶܝܪ ܐܶܢ
                    ܐܳܟ݂ܠܺܝܢܰܢ ܡܶܬ݂ܝܰܬ݁ܪܺܝܢܰܢ ܆ ܘܠܳܐ ܐܶܢ ܠܳܐ ܢܶܐܟ݂ܽܘܠ ܡܶܬ݂ܒ݁ܰܨܪܺܝܢܰܢ .</ab>
                <ab type="verse" n="9">ܚܙܰܘ ܕ݁ܶܝܢ ܂ ܕ݁ܰܠܡܳܐ ܫܽܘܠܛܳܢܟ݂ܽܘܢ ܗܳܢܳܐ ܢܶܗܘܶܐ ܬ݁ܽܘܩܰܠܬ݁ܳܐ
                    ܠܰܟ݂ܪܺܝܗܶܐ̈ .</ab>
                <ab type="verse" n="10">ܐܶܢ ܐ̱ܢܳܫ ܓ݁ܶܝܪ ܢܶܚܙܶܝܟ݂ ܠܳܟ݂ ܂ ܕ݁ܺܐܝܬ݂ ܒ݁ܳܟ݂ ܝܺܕ݂ܰܥܬ݂ܳܐ ܂
                    ܕ݁ܰܣܡܺܝܟ݂ ܐܰܢ̱ܬ݁ ܒ݁ܶܝܬ݂ ܦ݁ܬ݂ܰܟ݂ܪܶܐ̈ ܆ ܠܳܐ ܗܳܐ ܬ݁ܺܐܪܬ݁ܶܗ ܡܶܛܽܠ ܕ݁ܰܟ݂ܪܺܝܗ ܗ̱ܽܘ ܇
                    ܡܶܫܬ݁ܰܪܪܳܐ ܠܡܶܐܟ݂ܰܠ ܕ݁ܰܕ݂ܒ݂ܺܝܚܳܐ ܆</ab>
                <ab type="verse" n="11">ܘܳܐܒ݂ܶܕ݂ ܠܶܗ ܒ݁ܺܝܕ݂ܰܥܬ݂ܳܟ݂ ܕ݁ܺܝܠܳܟ݂ ܗܰܘ ܐܰܝܢܳܐ ܕ݁ܰܡܪܰܥ ܇
                    ܕ݁ܡܶܛܽܠܳܬ݂ܶܗ ܡܺܝܬ݂ ܡܫܺܝܚܳܐ .</ab>
                <ab type="verse" n="12">ܘܶܐܢ ܗܳܟ݂ܰܢܳܐ ܡܰܣܟ݁ܠܺܝܢ ܐܢ̱ܬ݁ܽܘܢ ܒ݁ܰܐܚܰܝܟ݁ܽܘܢ̈ ܆ ܘܰܡܩܰܦ݁ܚܺܝܢ
                    ܐܢ̱ܬ݁ܽܘܢ ܬ݁ܺܐܪܳܬ݂ܗܽܘܢ̈ ܡܰܪܥܳܬ݂ܳܐ̈ ܆ ܒ݁ܰܡܫܺܝܚܳܐ ܗܽܘ ܡܰܣܟ݁ܠܺܝܢ ܐܢ̱ܬ݁ܽܘܢ .</ab>
                <ab type="verse" n="13">ܡܶܛܽܠ ܗܳܢܳܐ ܐܶܢ ܡܶܐܟ݂ܽܘܠܬ݁ܳܐ ܡܰܟ݂ܫܠܳܐ ܠܳܐܚܝ ܆ ܠܥܳܠܰܡ ܒ݁ܶܣܪܳܐ
                    ܠܳܐ ܐܶܟ݂ܽܘܠ ܂ ܕ݁ܠܳܐ ܐܰܟ݂ܫܶܠ ܠܳܐܚܝ ܀</ab>
            </div>
            <div type="chapter" n="9" xml:lang="syr">
                <head xml:lang="en">Chapter 9</head>
                <ab type="verse" n="1">ܠܡܳܐ ܠܳܐ ܗ̱ܘܺܝܬ݂ ܒ݁ܰܪ ܚܺܐܪܶܐ̈ . ܐܰܘ ܠܳܐ ܗ̱ܘܺܝܬ݂ ܫܠܺܝܚܳܐ . ܐܰܘ
                    ܠܝܶܫܽܘܥ ܡܫܺܝܚܳܐ ܡܳܪܰܢ ܠܳܐ ܚܙܺܝܬ݂ . ܐܰܘ ܠܳܐ ܗ̱ܘܰܝܬ݁ܽܘܢ ܥܒ݂ܳܕ݂ܝ ܒ݁ܡܳܪܝ ܆</ab>
                <ab type="verse" n="2">ܘܶܐܢ ܠܰܐ̱ܚܪܳܢܶܐ̈ ܠܳܐ ܗ̱ܘܺܝܬ݂ ܫܠܺܝܚܳܐ ܆ ܐܶܠܳܐ ܠܟ݂ܽܘܢ ܐܺܝܬ݂ܰܝ .
                    ܘܚܳܬ݂ܡܳܐ ܕ݁ܰܫܠܺܝܚܽܘܬ݂ܝ ܐܰܢ̱ܬ݁ܽܘܢ ܐܶܢܽܘܢ .</ab>
                <ab type="verse" n="3">ܘܡܰܦ݁ܰܩ ܒ݁ܪܽܘܚܝ ܠܰܐܝܠܶܝܢ ܕ݁ܕ݂ܳܝܢܺܝܢ ܠܺܝ ܂ ܗܳܢܰܘ .</ab>
                <ab type="verse" n="4">ܠܡܳܐ ܠܳܐ ܫܰܠܺܝܛ ܠܰܢ ܠܡܶܐܟ݂ܰܠ ܘܰܠܡܶܫܬ݁ܳܐ .</ab>
                <ab type="verse" n="5">ܘܰܠܡܳܐ ܠܳܐ ܫܰܠܺܝܛ ܠܰܢ ܚܳܬ݂ܳܐ ܐܰܢ̱ܬ݁ܬ݂ܳܐ ܠܡܰܟ݂ܪܳܟ݂ܽܘ ܥܰܡܰܢ ܆
                    ܐܰܝܟ݂ ܫܰܪܟ݁ܳܐ ܕ݁ܰܫܠܺܝܚܶܐ̈ ܇ ܘܰܐܝܟ݂ ܐܰܚܰܘܗ̱ܝ̈ ܕ݁ܡܳܪܰܢ ܂ ܘܰܐܝܟ݂ ܟ݁ܺܐܦ݂ܳܐ .</ab>
                <ab type="verse" n="6">ܐܰܘ ܐܶܢܳܐ ܒ݁ܰܠܚܽܘܕ݂ ܘܒ݂ܰܪܢܰܒ݂ܰܐ ܂ ܠܰܝܬ݁ ܠܰܢ ܫܽܘܠܛܳܢܳܐ ܕ݁ܠܳܐ
                    ܢܶܦ݂ܠܽܘܚ ܆</ab>
                <ab type="verse" n="7">ܡܰܢܽܘ ܕ݁ܡܰܦ݂ܠܰܚ ܒ݁ܦ݂ܳܠܚܽܘܬ݂ܳܐ ܒ݁ܢܰܦ݂ܩܳܬ݂ܳܐ̈ ܕ݁ܢܰܦ݂ܫܶܗ . ܐܰܘ
                    ܡܰܢܽܘ ܕ݁ܢܳܨܶܒ݂ ܟ݁ܰܪܡܳܐ ܆ ܘܡܶܢ ܦ݁ܺܐܪܰܘܗ̱ܝ̈ ܠܳܐ ܐܳܟ݂ܶܠ . ܐܰܘ ܡܰܢܽܘ ܕ݁ܪܳܥܶܐ ܥܢܳܐ ܆
                    ܘܡܶܢ ܚܰܠܒ݂ܳܐ ܕ݁ܡܰܪܥܺܝܬ݂ܶܗ ܠܳܐ ܐܳܟ݂ܶܠ .</ab>
                <ab type="verse" n="8">ܕ݁ܰܠܡܳܐ ܐܰܝܟ݂ ܒ݁ܰܪܢܳܫܳܐ ܗܳܠܶܝܢ ܐܳܡܰܪ ܐ̱ܢܳܐ . ܗܳܐ ܐܳܦ݂
                    ܢܳܡܽܘܣܳܐ ܗܳܠܶܝܢ ܐܶܡܰܪ .</ab>
                <ab type="verse" n="9">ܟ݁ܬ݂ܺܝܒ݂ ܓ݁ܶܝܪ ܒ݁ܶܗ ܒ݁ܢܳܡܽܘܣܳܐ ܕ݁ܡܽܘܫܶܐ ܆ ܕ݁ܠܳܐ ܬ݁ܶܒ݂ܠܽܘܡ
                    ܬ݁ܰܘܪܳܐ ܕ݁ܡܰܕ݂ܪܶܟ݂ . ܠܡܳܐ ܥܰܠ ܬ݁ܰܘܪܶܐ̈ ܒ݁ܛܺܝܠ ܠܶܗ ܠܰܐܠܳܗܳܐ .</ab>
                <ab type="verse" n="10">ܐܶܠܳܐ ܝܺܕ݂ܺܝܥܳܐ ܕ݁ܡܶܛܽܠܳܬ݂ܰܢ ܗ̱ܽܘ ܐܶܡܰܪ ܇ ܘܡܶܛܽܠܳܬ݂ܰܢ ܓ݁ܶܝܪ
                    ܐܶܬ݂ܟ݁ܰܬ݂ܒ݁ܰܬ݂ ܆ ܡܶܛܽܠ ܕ݁ܥܰܠ ܣܰܒ݂ܪܳܐ ܗܽܘ ܘܳܠܶܐ ܠܶܗ ܠܟ݂ܳܪܽܘܒ݂ܳܐ ܕ݁ܢܶܟ݂ܪܽܘܒ݂ ܇
                    ܘܰܐܝܢܳܐ ܕ݁ܡܰܕ݂ܪܶܟ݂ ܥܰܠ ܣܰܒ݂ܪܳܐ ܕ݁ܰܥܠܰܠܬ݂ܳܐ .</ab>
                <ab type="verse" n="11">ܐܶܢ ܚܢܰܢ ܕ݁ܪܽܘܚܳܐ ܙܪܰܥܢ ܒ݁ܟ݂ܽܘܢ ܆ ܪܰܒ݁ܳܐ ܗ̱ܝ ܐܶܢ ܚܢܰܢ
                    ܡܶܢܟ݂ܽܘܢ ܕ݁ܦ݂ܰܓ݂ܪܳܐ ܢܶܚܨܽܘܕ݂ ܆</ab>
                <ab type="verse" n="12">ܘܶܐܢ ܠܰܐ̱ܚܪܳܢܶܐ̈ ܐܺܝܬ݂ ܠܗܽܘܢ ܫܽܘܠܛܳܢܳܐ ܥܠܰܝܟ݁ܽܘܢ ܆ ܠܳܐ ܠܰܢ
                    ܘܳܠܶܐ ܝܰܬ݁ܺܝܪܳܐܝܺܬ݂ ܆ ܐܶܠܳܐ ܠܳܐ ܐܶܬ݂ܚܰܫܰܚܢ ܒ݁ܫܽܘܠܛܳܢܳܐ ܗܳܢܳܐ . ܐܶܠܳܐ ܟ݁ܽܠܡܶܕ݁ܶܡ
                    ܡܣܰܝܒ݁ܪܺܝܢܰܢ ܆ ܕ݁ܰܒ݂ܡܶܕ݁ܶܡ ܠܳܐ ܢܬ݂ܰܟ݁ܶܣ ܣܒ݂ܰܪܬ݂ܶܗ ܕ݁ܰܡܫܺܝܚܳܐ ܀</ab>
                <ab type="verse" n="13">ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܆ ܕ݁ܰܐܝܠܶܝܢ ܕ݁ܒ݂ܶܝܬ݂ ܩܽܘܕ݂ܫܳܐ ܦ݁ܳܠܚܺܝܢ
                    ܆ ܡܶܢ ܒ݁ܶܝܬ݂ ܩܽܘܕ݂ܫܳܐ ܡܶܣܬ݁ܰܝܒ݁ܪܺܝܢ . ܘܰܐܝܠܶܝܢ ܕ݁ܰܠܡܰܕ݂ܒ݁ܚܳܐ ܦ݁ܳܠܚܺܝܢ ܆ ܥܰܡ
                    ܡܰܕ݂ܒ݁ܚܳܐ ܦ݁ܳܠܓ݁ܺܝܢ .</ab>
                <ab type="verse" n="14">ܗܳܟ݂ܰܢܳܐ ܐܳܦ݂ ܡܳܪܰܢ ܦ݁ܰܩܶܕ݂ ܆ ܕ݁ܰܐܝܠܶܝܢ ܕ݁ܰܣܒ݂ܰܪܬ݂ܶܗ
                    ܡܰܟ݂ܪܙܺܝܢ ܆ ܡܶܢ ܣܒ݂ܰܪܬ݂ܶܗ ܢܺܚܽܘܢ .</ab>
                <ab type="verse" n="15">ܐܶܢܳܐ ܕ݁ܶܝܢ ܠܳܐ ܐܶܬ݂ܚܰܫܚܶܬ݂ ܒ݁ܰܚܕ݂ܳܐ ܡܶܢ ܗܳܠܶܝܢ . ܘܠܰܘ ܡܶܛܽܠ
                    ܗܳܕ݂ܶܐ ܟ݁ܶܬ݂ܒ݁ܶܬ݂ ܆ ܕ݁ܗܳܟ݂ܰܢܳܐ ܢܶܗܘܶܐ ܠܺܝ . ܦ݁ܰܩܳܚ ܠܺܝ ܓ݁ܶܝܪ ܕ݁ܰܡܡܳܬ݂ ܐܶܡܽܘܬ݂ ܆
                    ܘܠܳܐ ܕ݁ܐ̱ܢܳܫ ܫܽܘܒ݂ܗܳܪܝ ܢܣܰܪܶܩ .</ab>
                <ab type="verse" n="16">ܐܳܦ݂ ܕ݁ܰܡܣܰܒ݁ܰܪ ܐ̱ܢܳܐ ܓ݁ܶܝܪ ܆ ܠܰܝܬ݁ ܠܺܝ ܫܽܘܒ݂ܗܳܪܳܐ . ܩܛܺܝܪܳܐ
                    ܓ݁ܶܝܪ ܣܺܝܡ ܥܠܰܝ . ܘܳܝ ܠܺܝ ܕ݁ܶܝܢ ܆ ܐܶܠܳܐ ܐܶܣܰܒ݁ܰܪ .</ab>
                <ab type="verse" n="17">ܐܶܢ ܓ݁ܶܝܪ ܒ݁ܨܶܒ݂ܝܳܢܝ ܗܳܕ݂ܶܐ ܣܳܥܰܪ ܐ̱ܢܳܐ ܆ ܐܰܓ݂ܪܳܐ ܐܺܝܬ݂ ܠܺܝ
                    . ܐܶܢ ܕ݁ܶܝܢ ܕ݁ܠܳܐ ܒ݁ܨܶܒ݂ܝܳܢܝ ܆ ܪܰܒ݁ܰܬ݂ ܒ݁ܰܝܬ݁ܽܘܬ݂ܳܐ ܗܽܘ ܡܗܰܝܡܰܢ ܐ̱ܢܳܐ .</ab>
                <ab type="verse" n="18">ܐܰܝܢܳܐ ܗܽܘ ܗܳܟ݂ܺܝܠ ܐܰܓ݂ܪܝ ܆ ܕ݁ܟ݂ܰܕ݂ ܡܣܰܒ݁ܰܪ ܐ̱ܢܳܐ ܆ ܕ݁ܠܳܐ
                    ܢܦ݂ܰܩܬ݂ܳܐ ܐܶܥܒ݁ܕ݂ܺܝܗ ܠܰܣܒ݂ܰܪܬ݂ܶܗ ܕ݁ܰܡܫܺܝܚܳܐ . ܘܠܳܐ ܐܶܬ݂ܚܰܫܰܚ ܒ݁ܫܽܘܠܛܳܢܳܐ ܂
                    ܕ݁ܝܰܗ̱ܒ݂ ܠܺܝ ܒ݁ܶܐܘܰܢܓ݁ܶܠܺܝܳܘܢ .</ab>
                <ab type="verse" n="19">ܟ݁ܰܕ݂ ܡܚܰܪܰܪ ܐ̱ܢܳܐ ܓ݁ܶܝܪ ܡܶܢ ܟ݁ܽܠܗܶܝܢ ܁ ܠܟ݂ܽܠܢܳܫ ܫܰܥܒ݁ܕ݂ܶܬ݂
                    ܢܰܦ݂ܫܝ ܆ ܕ݁ܰܠܣܰܓ݁ܺܝܶܐܐ̈ ܐܺܬ݂ܰܪ .</ab>
                <ab type="verse" n="20">ܘܰܗܘܺܝܬ݂ ܥܰܡ ܝܺܗܽܘܕ݂ܳܝܶܐ̈ ܐܰܝܟ݂ ܝܺܗܽܘܕ݂ܳܝܳܐ ܆
                    ܕ݁ܠܺܝܗܽܘܕ݂ܳܝܶܐ̈ ܐܺܬ݂ܰܪ . ܘܥܰܡ ܕ݁ܰܬ݂ܚܶܝܬ݂ ܢܳܡܽܘܣܳܐ ܐܶܢܽܘܢ ܆ ܗܘܺܝܬ݂ ܐܰܝܟ݂
                    ܕ݁ܰܬ݂ܚܶܝܬ݂ ܢܳܡܽܘܣܳܐ ܇ ܕ݁ܠܰܐܝܠܶܝܢ ܕ݁ܰܬ݂ܚܶܝܬ݂ ܢܳܡܽܘܣܳܐ ܐܶܢܽܘܢ ܐܺܬ݂ܰܪ .</ab>
                <ab type="verse" n="21">ܘܠܰܐܝܠܶܝܢ ܕ݁ܢܳܡܽܘܣܳܐ ܠܰܝܬ݁ ܠܗܽܘܢ ܆ ܗܘܺܝܬ݂ ܐܰܝܟ݂ ܕ݁ܠܳܐ ܢܳܡܽܘܣ
                    ܇ ܟ݁ܰܕ݂ ܠܳܐ ܐܺܝܬ݂ܰܝ ܠܰܐܠܳܗܳܐ ܕ݁ܠܳܐ ܢܳܡܽܘܣ ܇ ܐܶܠܳܐ ܒ݁ܢܳܡܽܘܣܶܗ ܕ݁ܰܡܫܺܝܚܳܐ ܇ ܕ݁ܳܐܦ݂
                    ܠܗܳܢܽܘܢ ܕ݁ܰܕ݂ܠܳܐ ܢܳܡܽܘܣ ܂ ܐܶܢܽܘܢ ܐܺܬ݂ܰܪ .</ab>
                <ab type="verse" n="22">ܗܘܺܝܬ݂ ܥܰܡ ܟ݁ܪܺܝܗܶܐ̈ ܐܰܝܟ݂ ܟ݁ܪܺܝܗܳܐ ܆ ܕ݁ܠܰܟ݂ܪܺܝܗܶܐ̈ ܐܺܬ݂ܰܪ .
                    ܠܟ݂ܽܠܢܳܫ ܟ݁ܽܠ ܗܘܺܝܬ݂ ܆ ܕ݁ܰܠܟ݂ܽܠܢܳܫ ܐܰܚܶܐ .</ab>
                <ab type="verse" n="23">ܗܳܕ݂ܶܐ ܕ݁ܶܝܢ ܥܳܒ݂ܶܕ݂ ܐ̱ܢܳܐ ܆ ܡܶܛܽܠ ܕ݁ܶܐܗܘܶܐ ܫܰܘܬ݁ܳܦ݂ܳܐ
                    ܠܰܣܒ݂ܰܪܬ݂ܳܐ ܀</ab>
                <ab type="verse" n="24">ܠܳܐ ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܰܐܝܠܶܝܢ ܕ݁ܒ݂ܶܐܣܛܰܕ݂ܺܝܳܘܢ ܪܳܗܛܺܝܢ ܆
                    ܟ݁ܽܠܗܽܘܢ ܗ̱ܽܘ ܪܳܗܛܺܝܢ ܇ ܐܶܠܳܐ ܚܰܕ݂ ܗ̱ܽܘ ܢܳܣܶܒ݂ ܠܳܗ ܙܳܟ݂ܽܘܬ݂ܳܐ . ܗܳܟ݂ܰܢܳܐ ܗܰܪ̱ܛܘ
                    ܂ ܐܰܝܟ݂ ܕ݁ܬ݂ܰܕ݂ܪܟ݂ܽܘܢ .</ab>
                <ab type="verse" n="25">ܟ݁ܽܠ ܐ̱ܢܳܫ ܕ݁ܶܝܢ ܕ݁ܰܐܓ݂ܽܘܢܳܐ ܥܳܒ݂ܶܕ݂ ܆ ܡܶܢ ܟ݁ܽܠ ܡܶܕ݁ܶܡ
                    ܐܳܚܶܕ݂ ܪܶܥܝܳܢܶܗ . ܘܗܳܠܶܝܢ ܪܳܗܛܺܝܢ ܕ݁ܢܶܣܒ݂ܽܘܢ ܟ݁ܠܺܝܠܳܐ ܕ݁ܡܶܬ݂ܚܰܒ݁ܰܠ ܆ ܚܢܰܢ ܕ݁ܶܝܢ
                    ܕ݁ܠܳܐ ܡܶܬ݂ܚܰܒ݁ܰܠ .</ab>
                <ab type="verse" n="26">ܐܶܢܳܐ ܗܳܟ݂ܺܝܠ ܗܳܟ݂ܰܢܳܐ ܪܳܗܶܛ ܐ̱ܢܳܐ . ܠܳܐ ܗ̱ܘܳܐ ܐܰܝܟ݂ ܕ݁ܥܰܠ
                    ܡܶܕ݁ܶܡ ܕ݁ܠܳܐ ܝܺܕ݂ܺܝܥ . ܘܗܳܟ݂ܰܢܳܐ ܡܶܬ݂ܟ݁ܰܬ݁ܰܫ ܐ̱ܢܳܐ . ܠܳܐ ܐܰܝܟ݂ ܗܰܘ ܕ݁ܠܳܐܐܰܪ
                    ܟ݁ܳܬ݂ܶܫ .</ab>
                <ab type="verse" n="27">ܐܶܠܳܐ ܦ݁ܰܓ݂ܪܝ ܗ̱ܽܘ ܟ݁ܳܒ݂ܶܫ ܐ̱ܢܳܐ ܘܰܡܫܰܥܒ݁ܶܕ݂ ܐ̱ܢܳܐ ܆
                    ܕ݁ܕ݂ܰܠܡܳܐ ܐ̱ܢܳܐ ܕ݁ܠܰܐ̱ܚܪܳܢܶܐ̈ ܐܰܟ݂ܪܙܶܬ݂ ܇ ܐܶܢܳܐ ܩܢܽܘܡܝ ܐܶܣܬ݁ܠܶܐ ܠܺܝ ܀.܀.܀܀</ab>
            </div>
            <div type="chapter" n="10" xml:lang="syr">
                <head xml:lang="en">Chapter 10</head>
                <milestone unit="SyrChapter" n="6"/>
                <ab type="verse" n="1">ܨܳܒ݂ܶܐ ܐ̱ܢܳܐ ܕ݁ܶܝܢ ܕ݁ܬ݂ܶܕ݁ܥܽܘܢ ܐܰܚܰܝ̈ ܆ ܕ݁ܰܐܒ݂ܳܗܰܝܢ̈ ܟ݁ܽܠܗܽܘܢ
                    ܬ݁ܚܶܝܬ݂ ܥܢܳܢܳܐ ܗܘܰܘ . ܘܟ݂ܽܠܗܽܘܢ ܒ݁ܝܰܡܳܐ ܥܒ݂ܰܪܘ .</ab>
                <ab type="verse" n="2">ܘܟ݂ܽܠܗܽܘܢ ܒ݁ܝܰܕ݂ ܡܽܘܫܶܐ ܥܡܰܕ݂ܘ ܒ݁ܰܥܢܳܢܳܐ ܘܰܒ݂ܝܰܡܳܐ .</ab>
                <ab type="verse" n="3">ܘܟ݂ܽܠܗܽܘܢ ܚܕ݂ܳܐ ܡܶܐܟ݂ܽܘܠܬ݁ܳܐ ܕ݁ܪܽܘܚܳܐ ܐܶܟ݂ܰܠܘ .</ab>
                <ab type="verse" n="4">ܘܟ݂ܽܠܗܽܘܢ ܚܰܕ݂ ܡܰܫܬ݁ܝܳܐ ܕ݁ܪܽܘܚܳܐ ܐܶܫܬ݁ܺܝܘ . ܫܳܬ݂ܶܝܢ ܗ̱ܘܰܘ
                    ܓ݁ܶܝܪ ܡܶܢ ܟ݁ܺܐܦ݂ܳܐ ܕ݁ܪܽܘܚܳܐ ܕ݁ܳܐܬ݂ܝܳܐ ܗ̱ܘܳܬ݂ ܥܰܡܗܽܘܢ ܆ ܟ݁ܺܐܦ݂ܳܐ ܕ݁ܶܝܢ ܗܳܝ ܂ ܗܽܘ
                    ܗܘܳܐ ܡܫܺܝܚܳܐ .</ab>
                <ab type="verse" n="5">ܐܶܠܳܐ ܠܳܐ ܗ̱ܘܳܐ ܒ݁ܣܽܘܓ݂ܐܗܽܘܢ ܐܶܨܛܒ݂ܺܝ ܐܰܠܳܗܳܐ ܆ ܢܦ݂ܰܠܘ ܓ݁ܶܝܪ
                    ܒ݁ܡܰܕ݂ܒ݁ܪܳܐ .</ab>
                <ab type="verse" n="6">ܗܳܠܶܝܢ ܕ݁ܶܝܢ ܛܽܘܦ݂ܣܳܐ ܠܰܢ ܗ̱ܽܘ ܗܘܰܘ ܆ ܕ݁ܠܳܐ ܗܘܰܝܢ ܪܳܓ݁ܺܝܢ
                    ܒ݁ܺܝܫܳܬ݂ܳܐ̈ ܂ ܐܰܝܟ݁ܰܢܳܐ ܕ݁ܗܶܢܽܘܢ ܪܰܓ݂ܘ .</ab>
                <ab type="verse" n="7">ܘܳܐܦ݂ܠܳܐ ܢܶܗܘܶܐ ܦ݁ܳܠܚܰܝ̈ ܦ݁ܬ݂ܰܟ݂ܪܶܐ̈ ܇ ܐܰܝܟ݁ܰܢܳܐ ܕ݁ܳܐܦ݂
                    ܡܶܢܗܽܘܢ ܦ݁ܠܰܚܘ . ܐܰܝܟ݂ ܕ݁ܰܟ݂ܬ݂ܺܝܒ݂ ܆ ܕ݁ܺܝܬ݂ܶܒ݂ ܥܰܡܳܐ ܠܡܶܐܟ݂ܰܠ ܘܰܠܡܶܫܬ݁ܳܐ ܆ ܘܩܳܡܘ
                    ܠܡܶܫܬ݁ܥܳܝܽܘ .</ab>
                <ab type="verse" n="8">ܘܳܐܦ݂ܠܳܐ ܢܙܰܢܶܐ ܂ ܐܰܝܟ݁ܰܢܳܐ ܕ݁ܡܶܢܗܽܘܢ ܙܰܢܺܝܘ ܇ ܘܰܢܦ݂ܰܠܘ
                    ܒ݁ܚܰܕ݂ ܝܰܘܡܳܐ ܥܶܣܪܺܝܢ ܘܰܬ݂ܠܳܬ݂ܳܐ ܐܰܠܦ݂ܺܝܢ̈ .</ab>
                <ab type="verse" n="9">ܘܠܳܐ ܢܢܰܣܶܐ ܠܰܡܫܺܝܚܳܐ ܂ ܐܰܝܟ݁ܰܢܳܐ ܕ݁ܡܶܢܗܽܘܢ ܢܰܣܺܝܘ ܇
                    ܘܰܐܘܒ݁ܶܕ݂ܘ ܐܶܢܽܘܢ ܚܘܰܘܳܬ݂ܳܐ̈ .</ab>
                <ab type="verse" n="10">ܘܳܐܦ݂ܠܳܐ ܬ݁ܶܪܛܢܽܘܢ ܂ ܐܰܝܟ݁ܰܢܳܐ ܕ݁ܡܶܢܗܽܘܢ ܪܛܶܢܘ ܇ ܘܶܐܒ݂ܰܕ݂ܘ
                    ܒ݁ܺܐܝܕ݂ܰܝ̈ ܡܚܰܒ݁ܠܳܢܳܐ .</ab>
                <ab type="verse" n="11">ܗܳܠܶܝܢ ܕ݁ܶܝܢ ܟ݁ܽܠܗܶܝܢ ܕ݁ܰܓ݂ܕ݂ܰܫ ܠܗܽܘܢ ܂ ܠܛܽܘܦ݂ܣܰܢ ܗܘܰܝ̈ .
                    ܘܶܐܬ݂ܟ݁ܬ݂ܶܒ݂ ܡܶܛܽܠ ܡܰܪܕ݁ܽܘܬ݂ܳܐ ܕ݁ܺܝܠܰܢ ܇ ܕ݁ܚܰܪܬ݂ܗܽܘܢ ܕ݁ܥܳܠܡܶܐ̈ ܥܠܰܝܢ ܡܰܛܝܰܬ݂
                    ܀</ab>
                <ab type="verse" n="12">ܡܶܟ݁ܺܝܠ ܡܰܢ ܕ݁ܣܳܒ݂ܰܪ ܕ݁ܩܳܡ ܆ ܢܶܙܕ݁ܗܰܪ ܕ݁ܠܳܐ ܢܶܦ݁ܶܠ .</ab>
                <ab type="verse" n="13">ܢܶܣܝܽܘܢܳܐ ܠܳܐ ܡܰܛܺܝܟ݂ܽܘܢ ܂ ܐܶܠܳܐ ܕ݁ܰܒ݂ܢܰܝܢܳܫܳܐ̈ . ܡܗܰܝܡܰܢ
                    ܗ̱ܽܘ ܕ݁ܶܝܢ ܐܰܠܳܗܳܐ ܆ ܕ݁ܠܳܐ ܢܰܪܦ݁ܶܝܟ݂ܽܘܢ ܕ݁ܬ݂ܶܬ݂ܢܰܣܽܘܢ ܝܰܬ݁ܺܝܪ ܡܰܢ ܡܶܕ݁ܶܡ
                    ܕ݁ܰܡܨܶܝܢ ܐܢ̱ܬ݁ܽܘܢ . ܐܶܠܳܐ ܢܶܥܒ݁ܶܕ݂ ܠܢܶܣܝܽܘܢܟ݂ܽܘܢ ܡܰܦ݁ܩܳܢܳܐ ܆ ܐܰܝܟ݁ܰܢܳܐ
                    ܕ݁ܬ݂ܶܫܟ݁ܚܽܘܢ ܠܰܡܣܰܝܒ݁ܳܪܽܘ ܀</ab>
                <ab type="verse" n="14">ܡܶܛܽܠ ܗܳܢܳܐ ܚܰܒ݁ܺܝܒ݂ܰܝ̈ ܆ ܥܪܽܘܩܘ ܡܶܢ ܦ݁ܽܘܠܚܳܢܳܐ
                    ܕ݁ܰܦ݂ܬ݂ܰܟ݂ܪܶܐ̈ .</ab>
                <ab type="verse" n="15">ܐܰܝܟ݂ ܕ݁ܰܠܚܰܟ݁ܺܝܡܶܐ̈ ܐܳܡܰܪ ܐ̱ܢܳܐ . ܕ݁ܽܘܢܘ ܐܰܢ̱ܬ݁ܽܘܢ ܡܶܕ݁ܶܡ
                    ܕ݁ܳܐܡܰܪ ܐ̱ܢܳܐ .</ab>
                <ab type="verse" n="16">ܟ݁ܳܣܳܐ ܗܰܘ ܕ݁ܬ݂ܰܘܕ݁ܺܝܬ݂ܳܐ ܕ݁ܰܡܒ݂ܰܪܟ݂ܺܝܢܰܢ ܆ ܠܳܐ ܗ̱ܘܳܐ
                    ܫܰܘܬ݁ܳܦ݂ܽܘܬ݂ܳܐ ܐܺܝܬ݂ܰܘܗ̱ܝ ܕ݁ܰܕ݂ܡܶܗ ܕ݁ܰܡܫܺܝܚܳܐ ܆ ܘܠܰܚܡܳܐ ܗܰܘ ܕ݁ܩܳܨܶܝܢܰܢ ܆ ܠܳܐ
                    ܗ̱ܘܳܐ ܫܰܘܬ݁ܳܦ݂ܽܘܬ݂ܳܐ ܐܺܝܬ݂ܰܘܗ̱ܝ ܕ݁ܦ݂ܰܓ݂ܪܶܗ ܕ݁ܰܡܫܺܝܚܳܐ ܆</ab>
                <ab type="verse" n="17">ܐܰܝܟ݁ܰܢܳܐ ܕ݁ܚܰܕ݂ ܗ̱ܽܘ ܠܰܚܡܳܐ ܗܰܘ ܆ ܗܳܟ݂ܰܢܳܐ ܟ݁ܽܠܰܢ ܚܰܕ݂ ܚܢܰܢ
                    ܦ݁ܓ݂ܰܪ . ܟ݁ܽܠܰܢ ܓ݁ܶܝܪ ܡܶܢ ܗܰܘ ܗ̱ܽܘ ܚܰܕ݂ ܠܰܚܡܳܐ ܢܳܣܒ݁ܺܝܢܰܢ .</ab>
                <ab type="verse" n="18">ܚܙܰܘ ܠܺܐܝܣܪܳܝܶܠ ܕ݁ܒ݂ܰܒ݂ܣܰܪ . ܠܳܐ ܗ̱ܘܳܐ ܐܰܝܠܶܝܢ ܕ݁ܳܐܟ݂ܠܺܝܢ
                    ܕ݁ܶܒ݂ܚܶܐ̈ ܆ ܗܳܘܶܝܢ ܫܰܘܬ݁ܳܦ݂ܶܐ̈ ܠܡܰܕ݂ܒ݁ܚܳܐ ܆</ab>
                <ab type="verse" n="19">ܡܳܢܳܐ ܗܳܟ݂ܺܝܠ ܐܳܡܰܪ ܐ̱ܢܳܐ . ܕ݁ܰܦ݂ܬ݂ܰܟ݂ܪܳܐ ܡܶܕ݁ܶܡ ܐܺܝܬ݂ܰܘܗ̱ܝ
                    ܆ ܐܰܘ ܕ݁ܶܒ݂ܚܳܐ ܕ݁ܰܦ݂ܬ݂ܰܟ݂ܪܳܐ ܡܶܕ݁ܶܡ ܗ̱ܽܘ ܆ ܠܳܐ .</ab>
                <ab type="verse" n="20">ܐܶܠܳܐ ܗܰܘ ܡܶܕ݁ܶܡ ܕ݁ܕ݂ܳܒ݂ܚܺܝܢ ܚܰܢܦ݂ܶܐ̈ ܆ ܠܫܺܐܕ݂ܶܐ̈ ܗ̱ܘ
                    ܕ݁ܳܒ݂ܚܺܝܢ ܂ ܘܠܳܐ ܠܰܐܠܳܗܳܐ . ܠܳܐ ܕ݁ܶܝܢ ܨܳܒ݂ܶܐ ܐ̱ܢܳܐ ܕ݁ܬ݂ܶܗܘܽܘܢ ܫܰܘܬ݁ܳܦ݂ܶܐ̈
                    ܠܫܺܐܕ݂ܶܐ̈ .</ab>
                <ab type="verse" n="21">ܠܳܐ ܡܶܫܟ݁ܚܺܝܢ ܐܢ̱ܬ݁ܽܘܢ ܕ݁ܬ݂ܶܫܬ݁ܽܘܢ ܟ݁ܳܣܳܐ ܕ݁ܡܳܪܰܢ ܂ ܘܟ݂ܳܣܳܐ
                    ܕ݁ܫܺܐܕ݂ܶܐ̈ . ܘܠܳܐ ܡܶܫܟ݁ܚܺܝܢ ܐܢ̱ܬ݁ܽܘܢ ܕ݁ܬ݂ܶܫܬ݁ܰܘܬ݁ܦ݂ܽܘܢ ܒ݁ܦ݂ܳܬ݂ܽܘܪܳܐ ܕ݁ܡܳܪܰܢ ܂
                    ܘܰܒ݂ܦ݂ܳܬ݂ܽܘܪܳܐ ܕ݁ܫܺܐܕ݂ܶܐ̈ .</ab>
                <ab type="verse" n="22">ܐܰܘ ܕ݁ܰܠܡܳܐ ܡܰܛܳܢܽܘ ܡܰܛܢܺܝܢܰܢ ܠܡܳܪܰܢ ܆ ܕ݁ܰܠܡܳܐ ܚܰܣܺܝܢܺܝܢܰܢ
                    ܡܶܢܶܗ ܀</ab>
                <ab type="verse" n="23">ܟ݁ܽܠ ܡܶܕ݁ܶܡ ܫܰܠܺܝܛ ܠܺܝ ܆ ܐܶܠܳܐ ܠܳܐ ܟ݁ܽܠ ܡܶܕ݁ܶܡ ܦ݁ܰܩܳܚ . ܟ݁ܽܠ
                    ܡܶܕ݁ܶܡ ܫܰܠܺܝܛ ܠܺܝ ܆ ܐܶܠܳܐ ܠܳܐ ܟ݁ܽܠ ܡܶܕ݁ܶܡ ܡܒ݂ܰܢܶܐ .</ab>
                <ab type="verse" n="24">ܠܳܐ ܐ̱ܢܳܫ ܕ݁ܢܰܦ݂ܫܶܗ ܢܶܗܘܶܐ ܒ݁ܳܥܶܐ ܆ ܐܶܠܳܐ ܟ݁ܽܠܢܳܫ ܐܳܦ݂
                    ܕ݁ܚܰܒ݂ܪܶܗ .</ab>
                <ab type="verse" n="25">ܟ݁ܽܠܡܶܕ݁ܶܡ ܕ݁ܡܶܙܕ݁ܰܒ݁ܰܢ ܒ݁ܡܰܩܶܠܳܘܢ ܗܘܰܝܬ݁ܽܘܢ ܐܳܟ݂ܠܺܝܢ ܇
                    ܕ݁ܠܳܐ ܥܽܘܩܳܒ݂ܳܐ ܡܶܛܽܠ ܬ݁ܺܐܪܬ݁ܳܐ .</ab>
                <ab type="verse" n="26">ܕ݁ܡܳܪܝܳܐ ܗ̱ܝ ܓ݁ܶܝܪ ܐܰܪܥܳܐ ܒ݁ܰܡܠܳܐܳܗ .</ab>
                <ab type="verse" n="27">ܐܶܢ ܐ̱ܢܳܫ ܕ݁ܶܝܢ ܡܶܢ ܚܰܢܦ݂ܶܐ̈ ܁ ܩܳܪܶܐ ܠܟ݂ܽܘܢ ܆ ܘܨܳܒ݂ܶܝܢ
                    ܐܢ̱ܬ݁ܽܘܢ ܠܡܺܐܙܰܠ ܆ ܟ݁ܽܠܡܶܕ݁ܶܡ ܕ݁ܡܶܬ݁ܣܺܝܡ ܩܕ݂ܳܡܰܝܟ݁ܽܘܢ ܐܰܟ݂ܽܘܠܘ ܇ ܕ݁ܠܳܐ ܥܽܘܩܳܒ݂ܳܐ
                    ܡܶܛܽܠ ܬ݁ܺܐܪܬ݁ܳܐ .</ab>
                <ab type="verse" n="28">ܐܶܢ ܐ̱ܢܳܫ ܕ݁ܶܝܢ ܢܺܐܡܰܪ ܠܟ݂ܽܘܢ ܂ ܕ݁ܗܳܢܳܐ ܕ݁ܰܕ݂ܒ݂ܺܝܚܳܐ ܗܽܘ ܆
                    ܠܳܐ ܬ݁ܶܐܟ݂ܠܽܘܢ . ܡܶܛܽܠ ܗܰܘ ܕ݁ܳܐܡܰܪ ܠܟ݂ܽܘܢ ܂ ܘܡܶܛܽܠ ܬ݁ܺܐܪܬ݁ܳܐ .</ab>
                <ab type="verse" n="29">ܬ݁ܺܐܪܬ݁ܳܐ ܕ݁ܶܝܢ ܐܳܡܰܪ ܐ̱ܢܳܐ ܂ ܠܳܐ ܗ̱ܘܳܐ ܕ݁ܺܝܠܟ݂ܽܘܢ ܆ ܐܶܠܳܐ
                    ܕ݁ܗܰܘ ܕ݁ܳܐܡܰܪ . ܠܡܳܢܳܐ ܓ݁ܶܝܪ ܚܺܐܪܽܘܬ݂ܝ ܡܶܬ݁ܕ݂ܺܝܢܳܐ ܡܶܢ ܬ݁ܺܐܪܬ݁ܳܐ ܕ݁ܰܐ̱ܚܪܳܢܶܐ̈
                    .</ab>
                <ab type="verse" n="30">ܐܶܢ ܐܶܢܳܐ ܒ݁ܛܰܝܒ݁ܽܘܬ݂ܳܐ ܡܶܬ݂ܚܰܫܰܚ ܐ̱ܢܳܐ ܆ ܡܳܢܳܐ ܡܶܬ݂ܓ݁ܰܕ݁ܰܦ݂
                    ܐ̱ܢܳܐ ܥܰܠ ܡܶܕ݁ܶܡ ܕ݁ܶܐܢܳܐ ܡܰܘܕ݁ܶܐܢܳܐ .</ab>
                <ab type="verse" n="31">ܐܶܢ ܐܳܟ݂ܠܺܝܢ ܐܢ̱ܬ݁ܽܘܢ ܗܳܟ݂ܺܝܠ ܂ ܘܶܐܢ ܫܳܬ݂ܶܝܢ ܐܢ̱ܬ݁ܽܘܢ ܇ ܘܶܐܢ
                    ܡܶܕ݁ܶܡ ܥܳܒ݂ܕ݁ܺܝܢ ܐܢ̱ܬ݁ܽܘܢ ܆ ܟ݁ܽܠܡܶܕ݁ܶܡ ܠܬ݂ܶܫܒ݁ܽܘܚܬ݁ܳܐ ܕ݁ܰܐܠܳܗܳܐ ܗܘܰܝܬ݁ܽܘܢ
                    ܥܳܒ݂ܕ݁ܺܝܢ .</ab>
                <ab type="verse" n="32">ܕ݁ܠܳܐ ܬ݁ܽܘܩܠܳܐ ܗܘܰܘ ܠܺܝܗܽܘܕ݂ܳܝܶܐ̈ ܘܠܰܐܪܡܳܝܶܐ̈ ܘܰܠܥܺܕ̱݁ܬ݁ܶܗ
                    ܕ݁ܰܐܠܳܗܳܐ .</ab>
                <ab type="verse" n="33">ܐܰܝܟ݂ ܕ݁ܳܐܦ݂ ܐܶܢܳܐ ܒ݁ܟ݂ܽܠ ܡܶܕ݁ܶܡ ܠܟ݂ܽܠܢܳܫ ܫܳܦ݂ܰܪ ܐ̱ܢܳܐ ܆
                    ܘܠܳܐ ܒ݁ܳܥܶܐ ܐ̱ܢܳܐ ܡܶܕ݁ܶܡ ܕ݁ܠܺܝ ܦ݁ܰܩܳܚ ܆ ܐܶܠܳܐ ܡܶܕ݁ܶܡ ܕ݁ܰܠܣܰܓ݁ܺܝܶܐܐ̈ ܦ݁ܰܩܳܚ ܂
                    ܕ݁ܢܺܚܽܘܢ .</ab>
            </div>
            <div type="chapter" n="11" xml:lang="syr">
                <head xml:lang="en">Chapter 11</head>
                <ab type="verse" n="1">ܐܶܬ݁ܕ݁ܰܡܰܘ ܒ݁ܺܝ ܆ ܐܰܝܟ݁ܰܢܳܐ ܕ݁ܳܐܦ݂ ܐܶܢܳܐ ܒ݁ܰܡܫܺܝܚܳܐ .</ab>
                <ab type="verse" n="2">ܡܫܰܒ݁ܰܚ ܐ̱ܢܳܐ ܠܟ݂ܽܘܢ ܕ݁ܶܝܢ ܐܰܚܰܝ̈ ܆ ܕ݁ܰܒ݂ܟ݂ܽܠ ܡܶܕ݁ܶܡ ܡܰܥ̱ܗܶܕ݂
                    ܐܢ̱ܬ݁ܽܘܢ ܠܺܝ ܇ ܘܰܐܝܟ݁ܰܢܳܐ ܕ݁ܰܐܫܠܡܶܬ݂ ܠܟ݂ܽܘܢ ܦ݁ܽܘܩܕ݁ܳܢܶܐ̈ ܂ ܐܰܚܺܝܕ݂ܺܝܢ ܐܢ̱ܬ݁ܽܘܢ
                    ܀</ab>
                <ab type="verse" n="3">ܨܳܒ݂ܶܐ ܐ̱ܢܳܐ ܕ݁ܶܝܢ ܕ݁ܬ݂ܶܕ݁ܥܽܘܢ ܆ ܕ݁ܟ݂ܽܠ ܓ݁ܒ݂ܰܪ ܪܺܫܶܗ ܡܫܺܝܚܳܐ
                    ܗܽܘ . ܘܪܺܫܳܗ ܕ݁ܰܐܢ̱ܬ݁ܬ݂ܳܐ ܓ݁ܰܒ݂ܪܳܐ ܗܽܘ . ܘܪܺܫܶܗ ܕ݁ܰܡܫܺܝܚܳܐ ܐܰܠܳܗܳܐ ܗܽܘ .</ab>
                <ab type="verse" n="4">ܟ݁ܽܠ ܓ݁ܰܒ݂ܪܳܐ ܕ݁ܰܡܨܰܠܶܐ ܐܰܘ ܡܶܬ݂ܢܰܒ݁ܶܐ ܂ ܟ݁ܰܕ݂ ܡܟ݂ܰܣܰܝ ܪܺܫܶܗ
                    ܆ ܡܰܒ݂ܗܶܬ݂ ܪܺܫܶܗ .</ab>
                <ab type="verse" n="5">ܘܟ݂ܽܠ ܐܰܢ̱ܬ݁ܬ݂ܳܐ ܕ݁ܰܡܨܰܠܝܳܐ ܐܰܘ ܡܶܬ݂ܢܰܒ݁ܝܳܐ ܂ ܟ݁ܰܕ݂ ܓ݁ܠܶܐ
                    ܪܺܫܳܗ ܆ ܡܰܒ݂ܗܬ݂ܳܐ ܪܺܫܳܗ . ܫܰܘܝܳܐ ܗ̱ܝ ܓ݁ܶܝܪ ܥܰܡ ܗܳܝ ܕ݁ܰܓ݂ܪܺܝܥ ܪܺܫܳܗ .</ab>
                <ab type="verse" n="6">ܐܶܢ ܓ݁ܶܝܪ ܠܳܐ ܡܶܬ݂ܟ݁ܰܣܝܳܐ ܐܰܢ̱ܬ݁ܬ݂ܳܐ ܂ ܐܳܦ݂ ܬ݁ܶܣܬ݁ܰܦ݁ܰܪ . ܐܶܢ
                    ܕ݁ܶܝܢ ܡܫܰܟ݁ܰܪ ܗ̱ܽܘ ܠܰܐܢ̱ܬ݁ܬ݂ܳܐ ܠܡܶܣܬ݁ܰܦ݁ܳܪܽܘ ܐܰܘ ܠܡܶܓ݂ܪܰܥ ܂ ܬ݁ܶܬ݂ܟ݁ܰܣܶܐ .</ab>
                <ab type="verse" n="7">ܓ݁ܰܒ݂ܪܳܐ ܓ݁ܶܝܪ ܠܳܐ ܚܰܝܳܒ݂ ܕ݁ܰܢܟ݂ܰܣܶܐ ܪܺܫܶܗ ܆ ܡܶܛܽܠ
                    ܕ݁ܰܕ݂ܡܽܘܬ݂ܳܐ ܗܽܘ ܘܬ݂ܶܫܒ݁ܽܘܚܬ݁ܳܐ ܕ݁ܰܐܠܳܗܳܐ . ܐܰܢ̱ܬ݁ܬ݂ܳܐ ܕ݁ܶܝܢ ܬ݁ܶܫܒ݁ܽܘܚܬ݁ܳܐ ܗ̱ܝ
                    ܕ݁ܓ݂ܰܒ݂ܪܳܐ .</ab>
                <ab type="verse" n="8">ܠܳܐ ܓ݁ܶܝܪ ܐܺܝܬ݂ܰܘܗ̱ܝ ܓ݁ܰܒ݂ܪܳܐ ܡܶܢ ܐܰܢ̱ܬ݁ܬ݂ܳܐ ܆ ܐܶܠܳܐ
                    ܐܰܢ̱ܬ݁ܬ݂ܳܐ ܡܶܢ ܓ݁ܰܒ݂ܪܳܐ .</ab>
                <ab type="verse" n="9">ܘܳܐܦ݂ܠܳܐ ܓ݁ܶܝܪ ܓ݁ܰܒ݂ܪܳܐ ܐܶܬ݂ܒ݁ܪܺܝ ܡܶܛܽܠ ܐܰܢ̱ܬ݁ܬ݂ܳܐ ܆ ܐܶܠܳܐ
                    ܐܰܢ̱ܬ݁ܬ݂ܳܐ ܡܶܛܽܠ ܓ݁ܰܒ݂ܪܳܐ .</ab>
                <ab type="verse" n="10">ܡܶܛܽܠ ܗܳܢܳܐ ܚܰܝܳܒ݂ܳܐ ܐܰܢ̱ܬ݁ܬ݂ܳܐ ܆ ܕ݁ܫܽܘܠܛܳܢܳܐ ܢܶܗܘܶܐ ܥܰܠ
                    ܪܺܫܳܗ ܇ ܡܶܛܽܠ ܡܰܠܰܐܟ݂ܶܐ̈ .</ab>
                <ab type="verse" n="11">ܒ݁ܪܰܡ ܕ݁ܶܝܢ ܠܳܐ ܓ݁ܰܒ݂ܪܳܐ ܠܒ݂ܰܪ ܡܶܢ ܐܰܢ̱ܬ݁ܬ݂ܳܐ ܆ ܐܳܦ݂ܠܳܐ
                    ܐܰܢ̱ܬ݁ܬ݂ܳܐ ܠܒ݂ܰܪ ܡܶܢ ܓ݁ܰܒ݂ܪܳܐ ܂ ܒ݁ܡܳܪܰܢ .</ab>
                <ab type="verse" n="12">ܐܰܝܟ݁ܰܢܳܐ ܓ݁ܶܝܪ ܕ݁ܰܐܢ̱ܬ݁ܬ݂ܳܐ ܡܶܢ ܓ݁ܰܒ݂ܪܳܐ ܆ ܗܳܟ݂ܰܢܳܐ ܐܳܦ݂
                    ܓ݁ܰܒ݂ܪܳܐ ܒ݁ܝܰܕ݂ ܐܰܢ̱ܬ݁ܬ݂ܳܐ . ܟ݁ܽܠܡܶܕ݁ܶܡ ܕ݁ܶܝܢ ܡܶܢ ܐܰܠܳܗܳܐ ܗܽܘ .</ab>
                <ab type="verse" n="13">ܕ݁ܽܘܢܘ ܒ݁ܰܝܢܰܝܟ݁ܽܘܢ ܠܢܰܦ݂ܫܟ݂ܽܘܢ . ܝܳܐܶܐ ܠܰܐܢ̱ܬ݁ܬ݂ܳܐ ܕ݁ܟ݂ܰܕ݂
                    ܓ݁ܠܶܐ ܪܺܫܳܗ ܬ݁ܨܰܠܶܐ ܠܰܐܠܳܗܳܐ ܆</ab>
                <ab type="verse" n="14">ܐܳܦ݂ܠܳܐ ܗܽܘ ܟ݁ܝܳܢܳܐ ܡܰܠܶܦ݂ ܠܟ݂ܽܘܢ ܆ ܕ݁ܓ݂ܰܒ݂ܪܳܐ ܡܳܐ ܕ݁ܩܳܐܶܡ
                    ܣܰܥܪܶܗ ܇ ܨܰܥܪܳܐ ܗܽܘ ܠܶܗ .</ab>
                <ab type="verse" n="15">ܘܰܐܢ̱ܬ݁ܬ݂ܳܐ ܡܳܐ ܕ݁ܰܡܪܰܒ݁ܰܝ ܣܰܥܪܳܗ ܆ ܬ݁ܶܫܒ݁ܽܘܚܬ݁ܳܐ ܗ̱ܝ ܠܳܗ ܇
                    ܡܶܛܽܠ ܕ݁ܣܰܥܪܳܗ ܚܠܳܦ݂ ܬ݁ܰܟ݂ܣܺܝܬ݂ܳܐ ܗܽܘ ܐܶܬ݂ܺܝܗܶܒ݂ ܠܳܗ .</ab>
                <ab type="verse" n="16">ܐܶܢ ܐ̱ܢܳܫ ܕ݁ܶܝܢ ܡܶܬ݂ܚܪܶܐ ܥܰܠ ܗܳܠܶܝܢ ܆ ܠܰܢ ܠܰܝܬ݁ ܥܝܳܕ݂ܳܐ
                    ܐܰܝܟ݂ ܗܳܢܳܐ ܇ ܘܠܳܐ ܠܥܺܕ̱݁ܬ݁ܶܗ ܕ݁ܰܐܠܳܗܳܐ ܀.܀.܀܀</ab>
                <milestone unit="SyrChapter" n="7"/>
                <ab type="verse" n="17">ܗܳܕ݂ܶܐ ܕ݁ܶܝܢ ܕ݁ܰܡܦ݂ܰܩܶܕ݂ ܐ̱ܢܳܐ ܆ ܠܳܐ ܐܰܝܟ݂ ܡܫܰܒ݁ܰܚ ܐ̱ܢܳܐ
                    ܠܟ݂ܽܘܢ . ܡܶܛܽܠ ܕ݁ܠܳܐ ܗ̱ܘܳܐ ܠܰܩܕ݂ܳܡܰܝܟ݁ܽܘܢ ܐܶܬ݂ܰܝܬ݁ܽܘܢ ܆ ܐܶܠܳܐ ܠܰܒ݂ܨܺܝܪܽܘܬ݂ܳܐ ܗܽܘ
                    ܢܚܶܬ݁ܬ݁ܽܘܢ .</ab>
                <ab type="verse" n="18">ܠܽܘܩܕ݂ܰܡ ܓ݁ܶܝܪ ܡܳܐ ܕ݁ܡܶܬ݂ܟ݁ܰܢܫܺܝܢ ܐܢ̱ܬ݁ܽܘܢ ܒ݁ܥܺܕ̱݁ܬ݁ܳܐ ܆
                    ܦ݁ܳܠܰܓ݂ܘܳܬ݂ܳܐ̈ ܫܳܡܰܥ ܐ̱ܢܳܐ ܕ݁ܺܐܝܬ݂ ܒ݁ܰܝܢܳܬ݂ܟ݂ܽܘܢ . ܘܡܶܕ݁ܶܡ ܡܶܕ݁ܶܡ ܡܗܰܝܡܶܢ ܐ̱ܢܳܐ
                    .</ab>
                <ab type="verse" n="19">ܥܬ݂ܺܝܕ݂ܺܝܢ ܐܶܢܽܘܢ ܓ݁ܶܝܪ ܐܳܦ݂ ܚܶܪܝܳܢܶܐ̈ ܕ݁ܢܶܗܘܽܘܢ
                    ܒ݁ܰܝܢܳܬ݂ܟ݂ܽܘܢ ܆ ܕ݁ܰܐܝܠܶܝܢ ܕ݁ܰܒ݂ܩܶܝܢ ܒ݁ܟ݂ܽܘܢ ܢܶܬ݂ܝܰܕ݂ܥܽܘܢ .</ab>
                <ab type="verse" n="20">ܡܳܐ ܗܳܟ݂ܺܝܠ ܕ݁ܡܶܬ݂ܟ݁ܰܢܫܺܝܢ ܐܢ̱ܬ݁ܽܘܢ ܆ ܠܰܘ ܐܰܝܟ݂ ܕ݁ܙܳܕ݂ܶܩ
                    ܠܝܰܘܡܶܗ ܕ݁ܡܳܪܰܢ ܂ ܐܳܟ݂ܠܺܝܢ ܐܢ̱ܬ݁ܽܘܢ ܘܫܳܬ݂ܶܝܢ .</ab>
                <ab type="verse" n="21">ܐܶܠܳܐ ܐ̱ܢܳܫ ܐ̱ܢܳܫ ܚܫܳܡܺܝܬ݂ܶܗ ܩܳܕ݂ܶܡ ܐܳܟ݂ܶܠ ܠܳܗ . ܘܗܳܘܶܐ ܚܰܕ݂
                    ܟ݁ܦ݂ܶܢ ܂ ܘܚܰܕ݂ ܪܘܶܐ .</ab>
                <ab type="verse" n="22">ܕ݁ܰܠܡܳܐ ܒ݁ܳܬ݁ܶܐ̈ ܠܰܝܬ݁ ܠܟ݂ܽܘܢ ܕ݁ܬ݂ܶܐܟ݂ܠܽܘܢ ܘܬ݂ܶܫܬ݁ܽܘܢ ܆ ܐܰܘ
                    ܒ݁ܥܺܕ̱݁ܬ݁ܶܗ ܕ݁ܰܐܠܳܗܳܐ ܒ݁ܳܣܶܝܢ ܐܢ̱ܬ݁ܽܘܢ ܇ ܘܡܰܒ݂ܗܬ݂ܺܝܢ ܐܢ̱ܬ݁ܽܘܢ ܠܰܐܝܠܶܝܢ ܕ݁ܠܰܝܬ݁
                    ܠܗܽܘܢ . ܡܳܢܳܐ ܐܺܡܰܪ ܠܟ݂ܽܘܢ ܆ ܐܶܫܰܒ݁ܰܚܟ݂ܽܘܢ ܒ݁ܗܳܕ݂ܶܐ ܆ ܠܳܐ ܡܫܰܒ݁ܰܚ ܐ̱ܢܳܐ .</ab>
                <ab type="verse" n="23">ܐܶܢܳܐ ܓ݁ܶܝܪ ܩܰܒ݁ܠܶܬ݂ ܡܶܢ ܡܳܪܰܢ ܆ ܗܰܘ ܡܶܕ݁ܶܡ ܕ݁ܰܐܫܠܡܶܬ݂
                    ܠܟ݂ܽܘܢ . ܕ݁ܡܳܪܰܢ ܝܶܫܽܘܥ ܂ ܒ݁ܗܰܘ ܠܺܠܝܳܐ ܕ݁ܡܶܫܬ݁ܠܶܡ ܗ̱ܘܳܐ ܆ ܢܣܰܒ݂ ܗ̱ܘܳܐ ܠܰܚܡܳܐ
                    ܁</ab>
                <ab type="verse" n="24">ܘܒ݂ܰܪܶܟ݂ ܘܰܩܨܳܐ ܂ ܘܶܐܡܰܪ . ܣܰܒ݂ܘ ܂ ܐܰܟ݂ܽܘܠܘ . ܗܳܢܰܘ ܦ݁ܰܓ݂ܪܝ
                    ܁ ܕ݁ܥܰܠ ܐܰܦ݁ܰܝܟ݁ܽܘܢ̈ ܡܶܬ݂ܩܨܶܐ . ܗܳܟ݂ܰܢܳܐ ܗܘܰܝܬ݁ܽܘܢ ܥܳܒ݂ܕ݁ܺܝܢ ܠܕ݂ܽܘܟ݂ܪܳܢܝ .</ab>
                <ab type="verse" n="25">ܗܳܟ݂ܰܢܳܐ ܡܶܢ ܒ݁ܳܬ݂ܰܪ ܕ݁ܰܐܚܫܶܡܘ ܆ ܐܳܦ݂ ܟ݁ܳܣܳܐ ܝܰܗ̱ܒ݂ ܂ ܘܶܐܡܰܪ
                    . ܗܳܢܳܐ ܟ݁ܳܣܳܐ ܐܺܝܬ݂ܰܘܗ̱ܝ ܕ݁ܺܝܰܬ݂ܺܩܺܐ ܚܕ݂ܰܬ݂ܳܐ ܒ݁ܕ݂ܶܡܝ . ܗܳܟ݂ܰܢܳܐ ܗܘܰܝܬ݁ܽܘܢ
                    ܥܳܒ݂ܕ݁ܺܝܢ ܇ ܟ݁ܽܠ ܐܶܡܰܬ݂ܝ ܕ݁ܫܳܬ݂ܶܝܢ ܐܢ̱ܬ݁ܽܘܢ ܂ ܠܕ݂ܽܘܟ݂ܪܳܢܝ .</ab>
                <ab type="verse" n="26">ܟ݁ܽܠ ܐܶܡܰܬ݂ܝ ܓ݁ܶܝܪ ܕ݁ܳܐܟ݂ܠܺܝܢ ܐܢ̱ܬ݁ܽܘܢ ܠܰܚܡܳܐ ܗܳܢܳܐ ܁
                    ܘܫܳܬ݂ܶܝܢ ܐܢ̱ܬ݁ܽܘܢ ܟ݁ܳܣܳܐ ܗܳܢܳܐ ܆ ܡܰܘܬ݁ܶܗ ܗ̱ܽܘ ܕ݁ܡܳܪܰܢ ܡܰܥ̱ܗܕ݁ܺܝܢ ܐܢ̱ܬ݁ܽܘܢ ܂
                    ܥܕ݂ܰܡܳܐ ܠܡܶܐܬ݂ܺܝܬ݂ܶܗ .</ab>
                <ab type="verse" n="27">ܐܰܝܢܳܐ ܗܳܟ݂ܺܝܠ ܕ݁ܳܐܟ݂ܶܠ ܡܶܢ ܠܰܚܡܶܗ ܕ݁ܡܳܪܝܳܐ ܁ ܘܫܳܬ݂ܶܐ ܡܶܢ
                    ܟ݁ܳܣܶܗ ܂ ܘܠܳܐ ܫܳܘܶܐ ܠܶܗ ܆ ܡܚܰܝܰܒ݂ ܗ̱ܽܘ ܠܰܕ݂ܡܶܗ ܕ݁ܡܳܪܝܳܐ ܘܰܠܦ݂ܰܓ݂ܪܶܗ .</ab>
                <ab type="verse" n="28">ܡܶܛܽܠ ܗܳܢܳܐ ܢܶܗܘܶܐ ܐ̱ܢܳܫ ܒ݁ܳܩܶܐ ܢܰܦ݂ܫܶܗ ܆ ܘܗܳܝܕ݁ܶܝܢ ܐܳܟ݂ܶܠ
                    ܡܶܢ ܠܰܚܡܳܐ ܗܳܢܳܐ ܂ ܘܫܳܬ݂ܶܐ ܡܶܢ ܟ݁ܳܣܳܐ ܗܳܢܳܐ .</ab>
                <ab type="verse" n="29">ܡܰܢ ܕ݁ܳܐܟ݂ܶܠ ܓ݁ܶܝܪ ܘܫܳܬ݂ܶܐ ܡܶܢܶܗ ܟ݁ܰܕ݂ ܠܳܐ ܫܳܘܶܐ ܆ ܚܽܘܝܳܒ݂ܳܐ
                    ܗ̱ܘ ܠܢܰܦ݂ܫܶܗ ܐܳܟ݂ܶܠ ܘܫܳܬ݂ܶܐ ܇ ܕ݁ܠܳܐ ܦ݁ܪܰܫ ܦ݁ܰܓ݂ܪܶܗ ܕ݁ܡܳܪܝܳܐ .</ab>
                <ab type="verse" n="30">ܡܶܛܽܠ ܗܳܢܳܐ ܣܰܓ݁ܺܝܐܝܺܢ̈ ܒ݁ܟ݂ܽܘܢ ܡܰܪܥܶܐ̈ ܘܰܟ݂ܪܺܝܗܶܐ̈ ܆
                    ܘܣܰܓ݁ܺܝܶܐܐ̈ ܕ݁ܕ݂ܳܡܟ݁ܺܝ</ab>
                <ab type="verse" n="31">ܐܶܠܽܘ ܓ݁ܶܝܪ ܢܰܦ݂ܫܰܢ ܕ݁ܳܝܢܺܝܢ ܗ̱ܘܰܝܢ ܆ ܠܳܐ ܡܶܬ݁ܕ݂ܺܝܢܺܝܢ
                    ܗ̱ܘܰܝܢ .</ab>
                <ab type="verse" n="32">ܟ݁ܰܕ݂ ܡܶܬ݁ܕ݂ܺܝܢܺܝܢܰܢ ܕ݁ܶܝܢ ܡܶܢ ܡܳܪܰܢ ܆ ܡܶܬ݂ܪܕ݂ܳܝܽܘ
                    ܡܶܬ݂ܪܕ݂ܶܝܢܰܢ ܇ ܕ݁ܠܳܐ ܥܰܡ ܥܳܠܡܳܐ ܢܶܬ݂ܚܰܝܰܒ݂ ܀</ab>
                <ab type="verse" n="33">ܡܶܟ݁ܺܝܠ ܐܰܚܰܝ̈ ܆ ܐܶܡܰܬ݂ܝ ܕ݁ܡܶܬ݂ܟ݁ܰܢܫܺܝܢ ܐܢ̱ܬ݁ܽܘܢ ܠܡܶܐܟ݂ܰܠ ܆
                    ܗܘܰܝܬ݁ܽܘܢ ܡܩܰܘܶܝܢ ܚܰܕ݂ ܠܚܰܕ݂ .</ab>
                <ab type="verse" n="34">ܡܰܢ ܕ݁ܶܝܢ ܕ݁ܰܟ݂ܦ݂ܶܢ ܁ ܒ݁ܒ݂ܰܝܬ݁ܶܗ ܢܶܠܥܰܣ ܆ ܕ݁ܠܳܐ
                    ܠܚܰܝܳܒ݂ܽܘܬ݂ܳܐ ܬ݁ܶܗܘܽܘܢ ܡܶܬ݂ܟ݁ܰܢܫܺܝܢ . ܥܰܠ ܫܰܪܟ݁ܳܐ ܕ݁ܶܝܢ ܂ ܡܳܐ ܕ݁ܶܐܬ݂ܺܝܬ݂
                    ܐܶܦ݁ܰܩܶܕ݂ܟ݂ܽܘܢ ܀</ab>
            </div>
            <div type="chapter" n="12" xml:lang="syr">
                <head xml:lang="en">Chapter 12</head>
                <ab type="verse" n="1">ܥܰܠ ܪܽܘܚܳܢܝܳܬ݂ܳܐ̈ ܕ݁ܶܝܢ ܐܰܚܰܝ̈ ܆ ܨܳܒ݂ܶܐ ܐ̱ܢܳܐ ܕ݁ܬ݂ܶܕ݁ܥܽܘܢ
                    ܁</ab>
                <ab type="verse" n="2">ܕ݁ܚܰܢܦ݂ܶܐ̈ ܗ̱ܘܰܝܬ݁ܽܘܢ ܇ ܘܠܰܦ݂ܬ݂ܰܟ݂ܪܶܐ̈ ܐܰܝܠܶܝܢ ܕ݁ܠܰܝܬ݁ ܠܗܽܘܢ
                    ܩܳܠܳܐ ܁ ܕ݁ܠܳܐ ܦ݁ܽܘܪܫܳܢ ܡܶܬ݁ܕ݁ܰܒ݂ܪܺܝܢ ܗ̱ܘܰܝܬ݁ܽܘܢ .</ab>
                <ab type="verse" n="3">ܡܶܛܽܠ ܗܳܢܳܐ ܡܰܘܕ݁ܰܥ ܐ̱ܢܳܐ ܠܟ݂ܽܘܢ ܆ ܕ݁ܠܰܝܬ݁ ܐ̱ܢܳܫ ܕ݁ܰܒ݂ܪܽܘܚܳܐ
                    ܕ݁ܰܐܠܳܗܳܐ ܡܡܰܠܶܠ ܇ ܘܳܐܡܰܪ ܕ݁ܰܚܪܶܡ ܗ̱ܽܘ ܝܶܫܽܘܥ . ܘܳܐܦ݂ܠܳܐ ܐ̱ܢܳܫ ܡܶܫܟ݁ܰܚ ܠܡܺܐܡܰܪ
                    ܕ݁ܡܳܪܝܳܐ ܗܽܘ ܝܶܫܽܘܥ ܇ ܐܶܠܳܐ ܐܶܢ ܒ݁ܪܽܘܚܳܐ ܕ݁ܩܽܘܕ݂ܫܳܐ .</ab>
                <ab type="verse" n="4">ܦ݁ܽܘܠܳܓ݂ܶܐ̈ ܕ݁ܶܝܢ ܕ݁ܡܰܘܗܒ݂ܳܬ݂ܳܐ̈ ܐܺܝܬ݂ܰܝܗܽܘܢ . ܐܶܠܳܐ ܚܕ݂ܳܐ
                    ܗ̱ܝ ܪܽܘܚܳܐ .</ab>
                <ab type="verse" n="5">ܘܦ݂ܽܘܠܳܓ݂ܶܐ̈ ܕ݁ܬ݂ܶܫܡܫܳܬ݂ܳܐ̈ ܐܺܝܬ݂ܰܝܗܽܘܢ . ܐܶܠܳܐ ܚܰܕ݂ ܗ̱ܽܘ
                    ܡܳܪܝܳܐ .</ab>
                <ab type="verse" n="6">ܘܦ݂ܽܘܠܳܓ݂ܶܐ̈ ܕ݁ܚܰܝܠܰܘܳܬ݂ܳܐ̈ ܐܺܝܬ݂ . ܐܶܠܳܐ ܚܰܕ݂ ܗ̱ܽܘ ܐܰܠܳܗܳܐ ܂
                    ܕ݁ܡܰܥܒ݁ܶܕ݂ ܟ݁ܽܠ ܒ݁ܟ݂ܽܠܢܳܫ .</ab>
                <ab type="verse" n="7">ܠܐ̱ܢܳܫ ܐ̱ܢܳܫ ܕ݁ܶܝܢ ܆ ܡܶܬ݂ܺܝܗܶܒ݂ ܠܶܗ ܓ݁ܶܠܝܳܢܳܐ ܕ݁ܪܽܘܚܳܐ ܂
                    ܐܰܝܟ݂ ܕ݁ܥܳܕ݂ܪܳܐ ܠܶܗ .</ab>
                <ab type="verse" n="8">ܐܺܝܬ݂ ܕ݁ܺܝܗܺܝܒ݂ܳܐ ܠܶܗ ܒ݁ܪܽܘܚܳܐ ܡܶܠܬ݂ܳܐ ܕ݁ܚܶܟ݂ܡܬ݂ܳܐ .
                    ܠܰܐ̱ܚܪܺܢܳܐ ܕ݁ܶܝܢ ܡܶܠܬ݂ܳܐ ܕ݁ܺܝܕ݂ܰܥܬ݂ܳܐ ܂ ܒ݁ܳܗ ܒ݁ܪܽܘܚܳܐ .</ab>
                <ab type="verse" n="9">ܠܰܐ̱ܚܪܺܢܳܐ ܗܰܝܡܳܢܽܘܬ݂ܳܐ ܂ ܒ݁ܳܗ ܒ݁ܪܽܘܚܳܐ . ܠܰܐ̱ܚܪܺܢܳܐ
                    ܡܰܘܗܒ݂ܳܬ݂ܳܐ̈ ܕ݁ܳܐܣܝܽܘܬ݂ܳܐ ܂ ܒ݁ܳܗ ܒ݁ܪܽܘܚܳܐ .</ab>
                <ab type="verse" n="10">ܠܰܐ̱ܚܪܺܢܳܐ ܕ݁ܶܝܢ ܚܰܝܠܶܐ̈ . ܠܰܐ̱ܚܪܺܢܳܐ ܕ݁ܶܝܢ ܢܒ݂ܺܝܽܘܬ݂ܳܐ .
                    ܠܰܐ̱ܚܪܺܢܳܐ ܕ݁ܶܝܢ ܦ݁ܳܪܽܘܫܽܘܬ݂ܳܐ ܕ݁ܪܽܘܚܶܐ̈ . ܠܰܐ̱ܚܪܺܢܳܐ ܕ݁ܶܝܢ ܙܢܰܝܳܐ̈ ܕ݁ܠܶܫܳܢܶܐ̈ .
                    ܠܰܐ̱ܚܪܺܢܳܐ ܕ݁ܶܝܢ ܦ݁ܽܘܫܳܩܳܐ ܕ݁ܠܶܫܳܢܶܐ̈ .</ab>
                <ab type="verse" n="11">ܟ݁ܽܠܗܶܝܢ ܕ݁ܶܝܢ ܗܳܠܶܝܢ ܚܕ݂ܳܐ ܗ̱ܝ ܪܽܘܚܳܐ ܣܳܥܪܳܐ . ܘܰܡܦ݂ܰܠܓ݂ܳܐ
                    ܠܟ݂ܽܠܢܳܫ ܐܰܝܟ݂ ܕ݁ܗܺܝ ܨܳܒ݂ܝܳܐ .</ab>
                <ab type="verse" n="12">ܐܰܟ݂ܙܢܳܐ ܓ݁ܶܝܪ ܕ݁ܦ݂ܰܓ݂ܪܳܐ ܚܰܕ݂ ܗ̱ܽܘ ܇ ܘܺܐܝܬ݂ ܒ݁ܶܗ ܗܰܕ݁ܳܡܶܐ̈
                    ܣܰܓ݁ܺܝܶܐܐ̈ . ܟ݁ܽܠܗܽܘܢ ܕ݁ܶܝܢ ܗܰܕ݁ܳܡܶܐ̈ ܕ݁ܦ݂ܰܓ݂ܪܳܐ ܂ ܟ݁ܰܕ݂ ܣܰܓ݁ܺܝܶܐܐ̈ ܂
                    ܐܺܝܬ݂ܰܝܗܽܘܢ ܚܰܕ݂ ܐܶܢܽܘܢ ܦ݁ܓ݂ܰܪ ܆ ܗܳܟ݂ܰܢܳܐ ܐܳܦ݂ ܡܫܺܝܚܳܐ .</ab>
                <ab type="verse" n="13">ܐܳܦ݂ ܚܢܰܢ ܓ݁ܶܝܪ ܟ݁ܽܠܰܢ ܆ ܒ݁ܰܚܕ݂ܳܐ ܪܽܘܚ ܠܚܰܕ݂ ܦ݁ܓ݂ܰܪ ܥܡܰܕ݂ܢ ܇
                    ܐܶܢ ܝܺܗܽܘܕ݂ܳܝܶܐ̈ ܂ ܘܶܐܢ ܐܰܪܡܳܝܶܐ̈ ܇ ܘܶܐܢ ܥܰܒ݂ܕ݁ܶܐ̈ ܂ ܘܶܐܢ ܒ݁ܢܰܝ̈ ܚܺܐܪܶܐ̈ .
                    ܘܟ݂ܽܠܰܢ ܚܕ݂ܳܐ ܪܽܘܚܳܐ ܐܶܫܬ݁ܺܝܢ .</ab>
                <ab type="verse" n="14">ܐܳܦ݂ ܦ݁ܰܓ݂ܪܳܐ ܓ݁ܶܝܪ ܠܳܐ ܗ̱ܘܳܐ ܚܰܕ݂ ܗܰܕ݁ܳܡ ܂ ܐܶܠܳܐ ܣܰܓ݁ܺܝܶܐܐ̈
                    .</ab>
                <ab type="verse" n="15">ܐܶܢ ܬ݁ܺܐܡܰܪ ܓ݁ܶܝܪ ܪܶܓ݂ܠܳܐ ܇ ܕ݁ܡܶܛܽܠ ܕ݁ܠܳܐ ܗܘܺܝܬ݂ ܐܺܝܕ݂ܳܐ ܂
                    ܠܳܐ ܗܘܺܝܬ݂ ܡܶܢܶܗ ܡܶܢ ܦ݁ܰܓ݂ܪܳܐ ܆ ܠܰܘ ܡܶܛܽܠ ܗܳܕ݂ܶܐ ܠܰܝܬ݁ܶܝܗ ܡܶܢܶܗ ܡܶܢ ܦ݁ܰܓ݂ܪܳܐ
                    ܆</ab>
                <ab type="verse" n="16">ܘܶܐܢ ܬ݁ܺܐܡܰܪ ܐܶܕ݂ܢܳܐ ܇ ܥܰܠ ܕ݁ܠܳܐ ܗܘܺܝܬ݂ ܥܰܝܢܳܐ ܂ ܠܳܐ ܗܘܺܝܬ݂
                    ܡܶܢܶܗ ܡܶܢ ܦ݁ܰܓ݂ܪܳܐ ܆ ܠܰܘ ܡܶܛܽܠ ܗܳܕ݂ܶܐ ܠܰܝܬ݁ܶܝܗ ܡܶܢܶܗ ܡܶܢ ܦ݁ܰܓ݂ܪܳܐ ܆</ab>
                <ab type="verse" n="17">ܐܶܠܽܘ ܓ݁ܶܝܪ ܟ݁ܽܠܶܗ ܦ݁ܰܓ݂ܪܳܐ ܥܰܝܢܶܐ̈ ܗ̱ܘܳܐ ܆ ܐܰܝܟ݁ܳܐ ܗ̱ܘܳܬ݂
                    ܡܰܫܡܰܥܬ݂ܳܐ . ܘܶܐܠܽܘ ܟ݁ܽܠܶܗ ܡܰܫܡܰܥܬ݂ܳܐ ܗ̱ܘܳܐ ܆ ܐܰܝܟ݁ܰܢܳܐ ܡܪܺܝܚ ܗ̱ܘܳܐ .</ab>
                <ab type="verse" n="18">ܗܳܫܳܐ ܕ݁ܶܝܢ ܐܰܠܳܗܳܐ ܣܳܡ ܟ݁ܽܠ ܚܰܕ݂ ܚܰܕ݂ ܡܶܢ ܗܰܕ݁ܳܡܶܐ̈
                    ܒ݁ܦ݂ܰܓ݂ܪܳܐ ܆ ܐܰܝܟ݁ܰܢܳܐ ܕ݁ܗܽܘ ܨܒ݂ܳܐ .</ab>
                <ab type="verse" n="19">ܐܶܠܽܘ ܕ݁ܶܝܢ ܟ݁ܽܠܗܽܘܢ ܚܰܕ݂ ܗ̱ܘܰܘ ܗܰܕ݁ܳܡܳܐ ܆ ܐܰܝܟ݁ܳܐ ܗ̱ܘܳܐ
                    ܦ݁ܰܓ݂ܪܳܐ .</ab>
                <ab type="verse" n="20">ܗܳܫܳܐ ܕ݁ܶܝܢ ܗܰܕ݁ܳܡܶܐ̈ ܐܺܝܬ݂ܰܝܗܽܘܢ ܣܰܓ݁ܺܝܶܐܐ̈ ܆ ܚܰܕ݂ ܗ̱ܽܘ
                    ܕ݁ܶܝܢ ܦ݁ܰܓ݂ܪܳܐ .</ab>
                <ab type="verse" n="21">ܠܳܐ ܡܶܫܟ݁ܚܳܐ ܥܰܝܢܳܐ ܕ݁ܬ݂ܺܐܡܰܪ ܠܺܐܝܕ݂ܳܐ ܂ ܕ݁ܠܳܐ ܡܶܬ݂ܒ݁ܰܥܝܳܐ
                    ܐܰܢ̱ܬ݁ܝ ܠܺܝ . ܐܳܦ݂ܠܳܐ ܪܺܫܳܐ ܡܶܫܟ݁ܰܚ ܕ݁ܢܺܐܡܰܪ ܠܪܶܓ݂ܠܶܐ̈ ܂ ܕ݁ܠܳܐ ܡܶܬ݂ܒ݁ܰܥܝܳܢ̈
                    ܐܢ̱ܬ݁ܶܝܢ ܠܺܝ .</ab>
                <ab type="verse" n="22">ܐܶܠܳܐ ܝܰܬ݁ܺܝܪܳܐܝܺܬ݂ ܐܰܝܠܶܝܢ ܗܰܕ݁ܳܡܶܐ̈ ܕ݁ܡܶܣܬ݁ܰܒ݂ܪܺܝܢ
                    ܕ݁ܰܡܚܺܝܠܺܝܢ ܆ ܥܠܰܝܗܽܘܢ ܗ̱ܽܘ ܣܽܘܢܩܳܢܳܐ .</ab>
                <ab type="verse" n="23">ܘܰܐܝܠܶܝܢ ܕ݁ܣܳܒ݂ܪܺܝܢܰܢ ܕ݁ܰܡܨܰܥܪܺܝܢ ܐܶܢܽܘܢ ܒ݁ܦ݂ܰܓ݂ܪܳܐ ܆
                    ܠܗܳܠܶܝܢ ܐܺܝܩܳܪܳܐ ܝܰܬ݁ܺܝܪܳܐ ܡܰܣܓ݁ܶܝܢܰܢ . ܘܰܐܝܠܶܝܢ ܕ݁ܰܕ݂ܢܽܘܟ݁ܳܦ݂ܳܐ ܐܶܢܽܘܢ ܆
                    ܐܶܣܟ݁ܺܡܳܐ ܝܰܬ݁ܺܝܪܳܐ ܥܳܒ݂ܕ݁ܺܝܢܰܢ ܠܗܽܘܢ .</ab>
                <ab type="verse" n="24">ܐܰܝܠܶܝܢ ܕ݁ܶܝܢ ܗܰܕ݁ܳܡܶܐ̈ ܕ݁ܺܐܝܬ݂ ܒ݁ܰܢ ܕ݁ܰܡܝܰܩܪܺܝܢ ܆ ܠܳܐ
                    ܡܶܬ݂ܒ݁ܥܶܐ ܠܗܽܘܢ ܐܺܝܩܳܪܳܐ . ܐܰܠܳܗܳܐ ܓ݁ܶܝܪ ܡܰܙܓ݂ܶܗ ܠܦ݂ܰܓ݂ܪܳܐ . ܘܝܰܗ̱ܒ݂ ܐܺܝܩܳܪܳܐ
                    ܝܰܬ݁ܺܝܪܳܐ ܠܗܰܕ݁ܳܡܳܐ ܐܰܝܢܳܐ ܕ݁ܰܙܥܽܘܪ ܆</ab>
                <ab type="verse" n="25">ܕ݁ܠܳܐ ܬ݁ܶܗܘܶܐ ܦ݁ܳܠܓ݁ܽܘܬ݂ܳܐ ܒ݁ܦ݂ܰܓ݂ܪܳܐ ܇ ܐܶܠܳܐ ܟ݁ܽܠܗܽܘܢ
                    ܗܰܕ݁ܳܡܶܐ̈ ܫܰܘܝܳܐܝܺܬ݂ ܁ ܚܰܕ݂ ܥܰܠ ܚܰܕ݂ ܢܶܗܘܽܘܢ ܝܳܨܦ݁ܺܝܢ .</ab>
                <ab type="verse" n="26">ܕ݁ܶܐܡܰܬ݂ܝ ܕ݁ܚܰܕ݂ ܗܰܕ݁ܳܡ ܢܶܗܘܶܐ ܟ݁ܳܐܶܒ݂ ܆ ܟ݁ܽܠܗܽܘܢ ܢܶܗܘܽܘܢ
                    ܚܳܫܺܝܢ . ܘܶܐܢ ܡܶܫܬ݁ܰܒ݁ܰܚ ܚܰܕ݂ ܗܰܕ݁ܳܡ ܆ ܟ݁ܽܠܗܽܘܢ ܗܰܕ݁ܳܡܶܐ̈ ܢܶܗܘܽܘܢ ܡܶܫܬ݁ܰܒ݁ܚܺܝܢ
                    .</ab>
                <ab type="verse" n="27">ܐܰܢ̱ܬ݁ܽܘܢ ܕ݁ܶܝܢ ܦ݁ܰܓ݂ܪܶܗ ܐܰܢ̱ܬ݁ܽܘܢ ܕ݁ܰܡܫܺܝܚܳܐ ܂ ܘܗܰܕ݁ܳܡܶܐ̈
                    ܒ݁ܕ݂ܽܘܟ݁ܰܬ݂ܟ݂ܽܘܢ ܀.܀.܀܀</ab>
                <milestone unit="SyrChapter" n="8"/>
                <ab type="verse" n="28">ܣܳܡ ܓ݁ܶܝܪ ܐܰܠܳܗܳܐ ܒ݁ܥܺܕ̱݁ܬ݁ܶܗ ܆ ܠܽܘܩܕ݂ܰܡ ܫܠܺܝܚܶܐ̈ .
                    ܒ݁ܳܬ݂ܰܪܗܽܘܢ ܢܒ݂ܺܝܶܐ̈ . ܒ݁ܳܬ݂ܰܪܗܽܘܢ ܡܰܠܦ݂ܳܢܶܐ̈ . ܒ݁ܳܬ݂ܰܪܗܽܘܢ ܥܳܒ݂ܕ݁ܰܝ̈ ܚܰܝܠܶܐ̈ .
                    ܒ݁ܳܬ݂ܰܪܗܽܘܢ ܡܰܘܗܒ݂ܳܬ݂ܳܐ̈ ܕ݁ܳܐܣܝܽܘܬ݂ܳܐ . ܘܰܡܥܰܕ݁ܪܳܢܶܐ̈ ܘܰܡܕ݂ܰܒ݁ܪܳܢܶܐ̈ ܂ ܘܰܙܢܰܝܳܐ̈
                    ܕ݁ܠܶܫܳܢܶܐ̈ .</ab>
                <ab type="verse" n="29">ܕ݁ܰܠܡܳܐ ܟ݁ܽܠܗܽܘܢ ܫܠܺܝܚܶܐ̈ ܆ ܕ݁ܰܠܡܳܐ ܟ݁ܽܠܗܽܘܢ ܢܒ݂ܺܝܶܐ̈ ܆ ܠܡܳܐ
                    ܟ݁ܽܠܗܽܘܢ ܡܰܠܦ݂ܳܢܶܐ̈ ܆ ܠܡܳܐ ܟ݁ܽܠܗܽܘܢ ܣܳܥܪܰܝ̈ ܚܰܝܠܶܐ̈ ܆</ab>
                <ab type="verse" n="30">ܠܡܳܐ ܠܟ݂ܽܠܗܽܘܢ ܐܺܝܬ݂ ܠܗܽܘܢ ܡܰܘܗܒ݂ܳܬ݂ܳܐ̈ ܕ݁ܳܐܣܝܽܘܬ݂ܳܐ ܆ ܠܡܳܐ
                    ܟ݁ܽܠܗܽܘܢ ܒ݁ܠܶܫܳܢܶܐ̈ ܡܡܰܠܠܺܝܢ ܆ ܐܰܘ ܕ݁ܰܠܡܳܐ ܟ݁ܽܠܗܽܘܢ ܡܦ݂ܰܫܩܺܝܢ ܆</ab>
                <ab type="verse" n="31">ܐܶܢ ܕ݁ܶܝܢ ܛܳܢܺܝܢ ܐܢ̱ܬ݁ܽܘܢ ܒ݁ܡܰܘܗܒ݂ܳܬ݂ܳܐ̈ ܪܰܘܪܒ݂ܳܬ݂ܳܐ̈ ܆
                    ܐܶܢܳܐ ܬ݁ܽܘܒ݂ ܐܶܚܰܘܶܝܟ݂ܽܘܢ ܐܽܘܪܚܳܐ ܕ݁ܰܡܝܰܬ݁ܪܳܐ .</ab>
            </div>
            <div type="chapter" n="13" xml:lang="syr">
                <head xml:lang="en">Chapter 13</head>
                <ab type="verse" n="1">ܐܶܢ ܒ݁ܟ݂ܽܠ ܠܶܫܳܢ ܕ݁ܰܒ݂ܢܰܝܢܳܫܳܐ̈ ܐܶܡܰܠܶܠ ܘܒ݂ܰܕ݂ܡܰܠܰܐܟ݂ܶܐ̈ ܇
                    ܘܚܽܘܒ݁ܳܐ ܠܳܐ ܢܶܗܘܶܐ ܒ݁ܺܝ ܆ ܗܘܺܝܬ݂ ܠܺܝ ܢܚܳܫܳܐ ܕ݁ܙܳܐܶܡ ܆ ܐܰܘ ܨܺܨܠܳܐ ܕ݁ܝܳܗܶܒ݂ ܩܳܠܳܐ
                    .</ab>
                <ab type="verse" n="2">ܘܶܐܢ ܬ݁ܶܗܘܶܐ ܒ݁ܺܝ ܢܒ݂ܺܝܽܘܬ݂ܳܐ ܇ ܘܶܐܕ݁ܰܥ ܐ̱ܪܳܙܶܐ̈ ܟ݁ܽܠܗܽܘܢ
                    ܘܟ݂ܽܠܳܗ ܝܺܕ݂ܰܥܬ݂ܳܐ ܇ ܘܶܐܢ ܬ݁ܶܗܘܶܐ ܒ݁ܺܝ ܟ݁ܽܠܳܗ ܗܰܝܡܳܢܽܘܬ݂ܳܐ ܁ ܐܰܝܟ݁ܰܢܳܐ ܕ݁ܛܽܘܪܳܐ
                    ܐܶܫܰܢܶܐ ܇ ܘܚܽܘܒ݁ܳܐ ܠܰܝܬ݁ ܒ݁ܺܝ ܆ ܠܳܐ ܗ̱ܘܺܝܬ݂ ܡܶܕ݁ܶܡ .</ab>
                <ab type="verse" n="3">ܘܶܐܢ ܐܰܘܟ݁ܶܠ ܟ݁ܽܠ ܕ݁ܺܐܝܬ݂ ܠܺܝ ܠܡܶܣܟ݁ܺܢܶܐ̈ ܇ ܘܶܐܢ ܐܰܫܠܶܡ
                    ܦ݁ܰܓ݂ܪܝ ܕ݁ܢܺܐܩܰܕ݂ ܇ ܘܚܽܘܒ݁ܳܐ ܠܳܐ ܢܶܗܘܶܐ ܒ݁ܺܝ ܆ ܡܶܕ݁ܶܡ ܠܳܐ ܝܳܬ݂ܰܪ ܐ̱ܢܳܐ .</ab>
                <ab type="verse" n="4">ܚܽܘܒ݁ܳܐ ܢܰܓ݁ܺܝܪܳܐ ܗ̱ܝ ܪܽܘܚܶܗ ܂ ܘܒ݂ܰܣܺܝܡ . ܚܽܘܒ݁ܳܐ ܠܳܐ ܚܳܣܶܡ .
                    ܚܽܘܒ݁ܳܐ ܠܳܐ ܡܶܫܬ݁ܓ݂ܶܫ ܂ ܘܠܳܐ ܡܶܬ݂ܚܬ݂ܰܪ .</ab>
                <ab type="verse" n="5">ܘܠܳܐ ܣܳܥܰܪ ܕ݁ܒ݂ܶܗܬ݁ܬ݂ܳܐ ܂ ܘܠܳܐ ܒ݁ܳܥܶܐ ܕ݁ܺܝܠܶܗ . ܘܠܳܐ
                    ܡܶܬ݁ܬ݁ܦ݂ܺܝܪ . ܘܠܳܐ ܡܶܬ݂ܪܰܥܶܐ ܕ݁ܒ݂ܺܝܫ .</ab>
                <ab type="verse" n="6">ܠܳܐ ܚܳܕ݂ܶܐ ܒ݁ܥܰܘܠܳܐ ܆ ܐܶܠܳܐ ܚܳܕ݂ܶܐ ܒ݁ܩܽܘܫܬ݁ܳܐ .</ab>
                <ab type="verse" n="7">ܟ݁ܽܠ ܡܶܕ݁ܶܡ ܡܣܰܝܒ݁ܰܪ . ܟ݁ܽܠܡܶܕ݁ܶܡ ܡܗܰܝܡܶܢ . ܟ݁ܽܠ ܡܣܰܒ݁ܰܪ .
                    ܟ݁ܽܠ ܣܳܒ݂ܶܠ .</ab>
                <ab type="verse" n="8">ܚܽܘܒ݁ܳܐ ܡܶܡܬ݂ܽܘܡ ܠܳܐ ܢܳܦ݂ܶܠ . ܢܒ݂ܺܝܰܘܳܬ݂ܳܐ̈ ܓ݁ܶܝܪ
                    ܢܶܬ݂ܒ݁ܰܛܠܳܢ̈ . ܘܠܶܫܳܢܶܐ̈ ܢܶܫܬ݁ܰܬ݁ܩܽܘܢ . ܘܺܝܕ݂ܰܥܬ݂ܳܐ ܬ݁ܶܬ݂ܒ݁ܰܛܰܠ .</ab>
                <ab type="verse" n="9">ܩܰܠܺܝܠ ܗ̱ܽܘ ܓ݁ܶܝܪ ܡܶܢ ܣܰܓ݁ܺܝ ܝܳܕ݂ܥܺܝܢܰܢ ܂ ܘܩܰܠܺܝܠ ܡܶܢ ܣܰܓ݁ܺܝ
                    ܡܶܬ݂ܢܰܒ݁ܶܝܢܰܢ .</ab>
                <ab type="verse" n="10">ܐܶܡܰܬ݂ܝ ܕ݁ܶܝܢ ܕ݁ܬ݂ܺܐܬ݂ܶܐ ܓ݁ܡܺܝܪܽܘܬ݂ܳܐ ܆ ܗܳܝܕ݁ܶܝܢ ܢܶܬ݂ܒ݁ܰܛܰܠ
                    ܗܰܘ ܡܶܕ݁ܶܡ ܕ݁ܩܰܠܺܝܠ ܗ̱ܘܳܐ ܀</ab>
                <ab type="verse" n="11">ܟ݁ܰܕ݂ ܝܰܠܽܘܕ݂ܳܐ ܗ̱ܘܺܝܬ݂ ܆ ܐܰܝܟ݂ ܝܰܠܽܘܕ݂ܳܐ ܡܡܰܠܶܠ ܗ̱ܘܺܝܬ݂ .
                    ܘܰܐܝܟ݂ ܝܰܠܽܘܕ݂ܳܐ ܡܶܬ݂ܪܰܥܶܐ ܗ̱ܘܺܝܬ݂ . ܘܰܐܝܟ݂ ܝܰܠܽܘܕ݂ܳܐ ܡܶܬ݂ܚܰܫܰܒ݂ ܗ̱ܘܺܝܬ݂ . ܟ݁ܰܕ݂
                    ܗܘܺܝܬ݂ ܕ݁ܶܝܢ ܓ݁ܰܒ݂ܪܳܐ ܆ ܒ݁ܰܛܠܶܬ݂ ܗܳܠܶܝܢ ܕ݁ܛܰܠܝܽܘܬ݂ܳܐ .</ab>
                <ab type="verse" n="12">ܗܳܫܳܐ ܐܰܝܟ݂ ܕ݁ܰܒ݂ܡܰܚܙܺܝܬ݂ܳܐ ܚܳܙܶܝܢܰܢ ܂ ܒ݁ܦ݂ܶܠܶܐܬ݂ܳܐ ܆
                    ܗܳܝܕ݁ܶܝܢ ܕ݁ܶܝܢ ܐܰܦ݁ܺܝܢ̈ ܠܽܘܩܒ݂ܰܠ ܐܰܦ݁ܺܝܢ̈ . ܗܳܫܳܐ ܝܳܕ݂ܰܥ ܐ̱ܢܳܐ ܩܰܠܺܝܠ ܡܶܢ ܣܰܓ݁ܺܝ
                    ܆ ܗܳܝܕ݁ܶܝܢ ܕ݁ܶܝܢ ܐܶܕ݁ܰܥ ܐܰܝܟ݂ ܡܳܐ ܕ݁ܶܐܬ݂ܝܰܕ݂ܥܶܬ݂ .</ab>
                <ab type="verse" n="13">ܗܳܠܶܝܢ ܐܶܢܶܝܢ̈ ܓ݁ܶܝܪ ܬ݁ܠܳܬ݂ ܕ݁ܰܡܟ݂ܰܬ݁ܪܳܢ̈ ܇ ܗܰܝܡܳܢܽܘܬ݂ܳܐ ܁
                    ܘܣܰܒ݂ܪܳܐ ܂ ܘܚܽܘܒ݁ܳܐ . ܕ݁ܪܰܒ݁ ܕ݁ܶܝܢ ܡܶܢܗܶܝܢ ܚܽܘܒ݁ܳܐ .</ab>
            </div>
            <div type="chapter" n="14" xml:lang="syr">
                <head xml:lang="en">Chapter 14</head>
                <ab type="verse" n="1">ܗܰܪ̱ܛܘ ܒ݁ܳܬ݂ܰܪ ܚܽܘܒ݁ܳܐ . ܘܛܰܢܘ ܒ݁ܡܰܘܗܒ݂ܳܬ݂ܳܐ̈ ܕ݁ܪܽܘܚܳܐ .
                    ܝܰܬ݁ܺܝܪܳܐܝܺܬ݂ ܕ݁ܶܝܢ ܕ݁ܬ݂ܶܬ݂ܢܰܒ݁ܽܘܢ .</ab>
                <ab type="verse" n="2">ܡܰܢ ܕ݁ܰܡܡܰܠܶܠ ܓ݁ܶܝܪ ܒ݁ܠܶܫܳܢܳܐ ܆ ܠܳܐ ܗ̱ܘܳܐ ܠܰܒ݂ܢܰܝܢܳܫܳܐ̈
                    ܡܡܰܠܶܠ ܂ ܐܶܠܳܐ ܠܰܐܠܳܗܳܐ . ܠܳܐ ܓ݁ܶܝܪ ܐ̱ܢܳܫ ܫܳܡܰܥ ܡܶܕ݁ܶܡ ܕ݁ܰܡܡܰܠܶܠ ܆ ܐܶܠܳܐ ܒ݁ܪܽܘܚ
                    ܐ̱ܪܳܙܳܐ ܡܡܰܠܶܠ .</ab>
                <ab type="verse" n="3">ܐܰܝܢܳܐ ܕ݁ܶܝܢ ܕ݁ܡܶܬ݂ܢܰܒ݁ܶܐ ܆ ܠܰܒ݂ܢܰܝܢܳܫܳܐ̈ ܡܡܰܠܶܠ ܒ݁ܶܢܝܳܢܳܐ ܁
                    ܘܠܽܘܒ݁ܳܒ݂ܳܐ ܂ ܘܒ݂ܽܘܝܳܐܳܐ .</ab>
                <ab type="verse" n="4">ܕ݁ܰܡܡܰܠܶܠ ܒ݁ܠܶܫܳܢܳܐ ܂ ܢܰܦ݂ܫܶܗ ܗܽܘ ܒ݁ܳܢܶܐ . ܘܰܕ݂ܡܶܬ݂ܢܰܒ݁ܶܐ ܂
                    ܥܺܕ̱݁ܬ݁ܳܐ ܒ݁ܳܢܶܐ .</ab>
                <ab type="verse" n="5">ܨܳܒ݂ܶܐ ܐ̱ܢܳܐ ܕ݁ܶܝܢ ܂ ܕ݁ܟ݂ܽܠܟ݂ܽܘܢ ܬ݁ܡܰܠܠܽܘܢ ܒ݁ܠܶܫܳܢܶܐ̈ ܆
                    ܝܰܬ݁ܺܝܪܳܐܝܺܬ݂ ܕ݁ܶܝܢ ܕ݁ܬ݂ܶܬ݂ܢܰܒ݁ܽܘܢ . ܪܰܒ݂ ܗ̱ܽܘ ܓ݁ܶܝܪ ܐܰܝܢܳܐ ܕ݁ܡܶܬ݂ܢܰܒ݁ܶܐ ܇ ܡܶܢ
                    ܗܰܘ ܕ݁ܰܡܡܰܠܶܠ ܒ݁ܠܶܫܳܢܳܐ ܆ ܐܶܢ ܠܳܐ ܡܦ݂ܰܫܶܩ . ܐܶܢ ܕ݁ܶܝܢ ܡܦ݂ܰܫܶܩ ܆ ܥܺܕ̱݁ܬ݁ܳܐ ܒ݁ܳܢܶܐ
                    ܀</ab>
                <ab type="verse" n="6">ܘܗܳܫܳܐ ܐܰܚܰܝ̈ ܆ ܐܶܢ ܐܺܬ݂ܶܐ ܠܘܳܬ݂ܟ݂ܽܘܢ ܂ ܘܶܐܡܰܠܶܠ ܥܰܡܟ݂ܽܘܢ
                    ܒ݁ܠܶܫܳܢܶܐ̈ ܇ ܡܳܢܳܐ ܡܰܘܬ݁ܰܪ ܐ̱ܢܳܐ ܠܟ݂ܽܘܢ ܆ ܐܶܠܳܐ ܐܶܢ ܐܶܡܰܠܶܠ ܥܰܡܟ݂ܽܘܢ ܂ ܐܰܘ
                    ܒ݁ܓ݂ܶܠܝܳܢܳܐ ܂ ܐܰܘ ܒ݁ܺܝܕ݂ܰܥܬ݂ܳܐ ܂ ܐܰܘ ܒ݁ܰܢܒ݂ܺܝܽܘܬ݂ܳܐ ܂ ܐܰܘ ܒ݁ܝܽܘܠܦ݁ܳܢܳܐ .</ab>
                <ab type="verse" n="7">ܐܳܦ݂ ܨܶܒ݂ܘܳܬ݂ܳܐ̈ ܓ݁ܶܝܪ ܐܰܝܠܶܝܢ ܕ݁ܠܰܝܬ݁ ܒ݁ܗܶܝܢ ܢܰܦ݂ܫܳܐ ܂
                    ܘܝܳܗܒ݁ܳܢ̈ ܩܳܠܳܐ ܇ ܐܶܢ ܐܰܒ݁ܽܘܒ݂ܳܐ ܂ ܘܶܐܢ ܩܺܝܬ݂ܳܪܳܐ ܇ ܐܶܢ ܦ݁ܽܘܪܫܳܢܳܐ ܠܳܐ ܥܳܒ݂ܕ݁ܳܢ̈
                    ܒ݁ܶܝܬ݂ ܩܺܝܢܬ݁ܳܐ ܠܰܚܒ݂ܰܪܬ݂ܳܗ ܆ ܐܰܝܟ݁ܰܢܳܐ ܡܶܬ݂ܺܝܕ݂ܰܥ ܁ ܡܶܕ݁ܶܡ ܕ݁ܡܶܙܕ݁ܡܰܪ ܂ ܐܰܘ
                    ܡܶܕ݁ܶܡ ܕ݁ܡܶܬ݂ܢܩܶܫ .</ab>
                <ab type="verse" n="8">ܘܶܐܢ ܩܰܪܢܳܐ ܬ݁ܶܩܪܶܐ ܩܳܠܳܐ ܕ݁ܠܳܐ ܦ݁ܪܺܝܫ ܆ ܡܰܢܽܘ ܢܶܬ݁ܛܰܝܰܒ݂
                    ܠܰܩܪܳܒ݂ܳܐ .</ab>
                <ab type="verse" n="9">ܗܳܟ݂ܰܢܳܐ ܐܳܦ݂ ܐܰܢ̱ܬ݁ܽܘܢ ܆ ܐܶܢ ܬ݁ܺܐܡܪܽܘܢ ܡܶܠܬ݂ܳܐ ܒ݁ܠܶܫܳܢܳܐ ܂
                    ܘܠܳܐ ܬ݁ܶܗܘܶܐ ܡܦ݂ܰܫܩܳܐ ܆ ܐܰܝܟ݁ܰܢܳܐ ܡܶܬ݂ܺܝܕ݂ܰܥ ܡܶܕ݁ܶܡ ܕ݁ܳܐܡܪܺܝܢ ܐܢ̱ܬ݁ܽܘܢ .
                    ܗܳܘܶܝܬ݁ܽܘܢ ܠܟ݂ܽܘܢ ܂ ܐܰܝܟ݂ ܗܰܘ ܕ݁ܥܰܡ ܐܳܐܰܪ ܡܡܰܠܠܺܝܢ ܐܢ̱ܬ݁ܽܘܢ .</ab>
                <ab type="verse" n="10">ܗܳܐ ܓ݁ܶܝܪ ܓ݁ܶܢܣܶܐ̈ ܕ݁ܠܶܫܳܢܶܐ̈ ܣܰܓ݁ܺܝܶܐܐ̈ ܐܺܝܬ݂ ܒ݁ܥܳܠܡܳܐ .
                    ܘܠܰܝܬ݁ ܚܰܕ݂ ܡܶܢܗܽܘܢ ܕ݁ܠܳܐ ܩܳܠܳܐ .</ab>
                <ab type="verse" n="11">ܘܶܐܢ ܠܳܐ ܝܳܕ݂ܰܥ ܐ̱ܢܳܐ ܚܰܝܠܶܗ ܕ݁ܩܳܠܳܐ ܆ ܗܳܘܶܐ ܐ̱ܢܳܐ ܠܺܝ
                    ܒ݁ܰܪܒ݁ܪܳܝܳܐ ܠܗܰܘ ܕ݁ܰܡܡܰܠܶܠ ܇ ܘܳܐܦ݂ ܗܰܘ ܕ݁ܰܡܡܰܠܶܠ ܗܳܘܶܐ ܠܶܗ ܠܺܝ ܒ݁ܰܪܒ݁ܪܳܝܳܐ
                    .</ab>
                <ab type="verse" n="12">ܗܳܟ݂ܰܢܳܐ ܐܳܦ݂ ܐܰܢ̱ܬ݁ܽܘܢ ܆ ܡܶܛܽܠ ܕ݁ܛܰܢܳܢܶܐ̈ ܐܰܢ̱ܬ݁ܽܘܢ
                    ܕ݁ܡܰܘܗܒ݂ܳܬ݂ܳܐ̈ ܕ݁ܪܽܘܚܳܐ ܂ ܠܒ݂ܶܢܝܳܢܳܐ ܕ݁ܥܺܕ̱݁ܬ݁ܳܐ ܆ ܒ݁ܥܰܘ ܕ݁ܬ݂ܶܬ݂ܝܰܬ݁ܪܽܘܢ .</ab>
                <ab type="verse" n="13">ܘܗܰܘ ܕ݁ܰܡܡܰܠܶܠ ܒ݁ܠܶܫܳܢܳܐ ܆ ܢܨܰܠܶܐ ܕ݁ܰܢܦ݂ܰܫܶܩ .</ab>
                <ab type="verse" n="14">ܐܶܢ ܗܽܘ ܓ݁ܶܝܪ ܕ݁ܰܗܘܺܝܬ݂ ܡܨܰܠܶܐ ܒ݁ܠܶܫܳܢܳܐ ܆ ܪܽܘܚܝ ܗ̱ܽܘ
                    ܡܨܰܠܝܳܐ ܇ ܡܰܕ݁ܰܥܝ ܕ݁ܶܝܢ ܕ݁ܠܳܐ ܦ݁ܺܐܪܺܝܢ̈ ܗ̱ܽܘ .</ab>
                <ab type="verse" n="15">ܡܳܢܳܐ ܗܳܟ݂ܺܝܠ ܐܶܥܒ݁ܶܕ݂ ܆ ܐܶܨܰܠܶܐ ܒ݁ܪܽܘܚܝ ܆ ܘܶܐܨܰܠܶܐ ܐܳܦ݂
                    ܒ݁ܡܰܕ݁ܰܥܝ . ܘܶܐܙܰܡܰܪ ܒ݁ܪܽܘܚܝ ܆ ܘܶܐܙܰܡܰܪ ܐܳܦ݂ ܒ݁ܡܰܕ݁ܰܥܝ .</ab>
                <ab type="verse" n="16">ܘܶܐܢ ܠܳܐ ܐܶܢ ܡܒ݂ܰܪܶܟ݂ ܐܰܢ̱ܬ݁ ܒ݁ܪܽܘܚ ܆ ܗܰܘ ܕ݁ܰܡܡܰܠܶܐ
                    ܕ݁ܽܘܟ݁ܬ݂ܶܗ ܕ݁ܗܶܕ݂ܝܽܘܛܳܐ ܇ ܐܰܝܟ݁ܰܢܳܐ ܢܺܐܡܰܪ ܐܰܡܺܝܢ ܁ ܥܰܠ ܬ݁ܰܘܕ݁ܺܝܬ݂ܳܟ݂ ܕ݁ܺܝܠܳܟ݂ .
                    ܡܶܛܽܠ ܕ݁ܡܳܢܳܐ ܐܳܡܰܪ ܐܰܢ̱ܬ݁ ܠܳܐ ܝܳܕ݂ܰܥ .</ab>
                <ab type="verse" n="17">ܐܰܢ̱ܬ݁ ܓ݁ܶܝܪ ܫܰܦ݁ܺܝܪ ܡܒ݂ܰܪܶܟ݂ ܐܰܢ̱ܬ݁ ܆ ܐܶܠܳܐ ܚܰܒ݂ܪܳܟ݂ ܠܳܐ
                    ܡܶܬ݂ܒ݁ܰܢܶܐ .</ab>
                <ab type="verse" n="18">ܡܰܘܕ݁ܶܐ ܐ̱ܢܳܐ ܠܰܐܠܳܗܳܐ ܂ ܕ݁ܝܰܬ݁ܺܝܪ ܡܶܢ ܟ݁ܽܠܟ݂ܽܘܢ ܡܡܰܠܶܠ
                    ܐ̱ܢܳܐ ܒ݁ܠܶܫܳܢܶܐ̈ .</ab>
                <ab type="verse" n="19">ܐܶܠܳܐ ܒ݁ܥܺܕ̱݁ܬ݁ܳܐ ܨܳܒ݂ܶܐ ܐ̱ܢܳܐ ܕ݁ܚܰܡܶܫ ܡܶܠܺܝܢ̈ ܒ݁ܡܰܕ݁ܰܥܝ
                    ܐܶܡܰܠܶܠ ܇ ܕ݁ܳܐܦ݂ ܐ̱ܚܪܳܢܶܐ̈ ܐܰܠܶܦ݂ ܆ ܝܰܬ݁ܺܝܪ ܡܶܢ ܪܶܒ݁ܽܘ ܡܶܠܺܝܢ̈ ܒ݁ܠܶܫܳܢܳܐ ܀</ab>
                <ab type="verse" n="20">ܐܰܚܰܝ̈ ܆ ܠܳܐ ܗܘܰܝܬ݁ܽܘܢ ܛܠܶܝܢ ܒ݁ܪܶܥܝܳܢܰܝܟ݁ܽܘܢ̈ . ܐܶܠܳܐ
                    ܠܒ݂ܺܝܫܳܬ݂ܳܐ̈ ܗܘܰܘ ܝܰܠܽܘܕ݂ܶܐ̈ ܆ ܘܰܒ݂ܪܶܥܝܳܢܰܝܟ݁ܽܘܢ̈ ܗܘܰܘ ܓ݁ܡܺܝܪܺܝܢ .</ab>
                <ab type="verse" n="21">ܒ݁ܢܳܡܽܘܣܳܐ ܟ݁ܬ݂ܺܝܒ݂ ܆ ܕ݁ܰܒ݂ܡܰܡܠ̱ܠܳܐ ܢܽܘܟ݂ܪܳܝܳܐ ܁ ܘܰܒ݂ܠܶܫܳܢܳܐ
                    ܐ̱ܚܪܺܢܳܐ ܂ ܐܶܡܰܠܶܠ ܥܰܡܶܗ ܥܰܡ ܥܰܡܳܐ ܗܳܢܳܐ . ܐܳܦ݂ܠܳܐ ܗܳܟ݂ܰܢܳܐ ܢܶܫܡܥܽܘܢܳܢܝ ܆ ܐܳܡܰܪ
                    ܡܳܪܝܳܐ .</ab>
                <ab type="verse" n="22">ܡܳܕ݂ܶܝܢ ܠܶܫܳܢܶܐ̈ ܠܳܐܬ݂ܳܐ ܗܽܘ ܣܺܝܡܺܝܢ ܇ ܠܳܐ ܠܰܡܗܰܝܡܢܶܐ̈ ܂
                    ܐܶܠܳܐ ܠܰܐܝܠܶܝܢ ܕ݁ܠܳܐ ܡܗܰܝܡܢܺܝܢ ܆ ܢܒ݂ܺܝܰܘܳܬ݂ܳܐ̈ ܕ݁ܶܝܢ ܂ ܠܳܐ ܗ̱ܘܳܐ ܠܰܐܝܠܶܝܢ ܕ݁ܠܳܐ
                    ܡܗܰܝܡܢܺܝܢ ܇ ܐܶܠܳܐ ܠܰܐܝܠܶܝܢ ܕ݁ܰܡܗܰܝܡܢܺܝܢ .</ab>
                <ab type="verse" n="23">ܐܶܢ ܗܽܘ ܗܳܟ݂ܺܝܠ ܕ݁ܬ݂ܶܬ݂ܟ݁ܰܢܰܫ ܟ݁ܽܠܳܗ ܥܺܕ̱݁ܬ݁ܳܐ ܇ ܘܟ݂ܽܠܗܽܘܢ
                    ܒ݁ܠܶܫܳܢܶܐ̈ ܢܡܰܠܠܽܘܢ ܇ ܘܢܶܥܠܽܘܢ ܗܶܕ݂ܝܽܘܛܶܐ̈ ܂ ܐܰܘ ܐܰܝܠܶܝܢ ܕ݁ܠܳܐ ܡܗܰܝܡܢܺܝܢ ܆ ܠܳܐ
                    ܐܳܡܪܺܝܢ ܂ ܕ݁ܗܳܠܶܝܢ ܫܢܰܘ ܠܗܽܘܢ .</ab>
                <ab type="verse" n="24">ܘܶܐܢ ܟ݁ܽܠܟ݂ܽܘܢ ܬ݁ܶܗܘܽܘܢ ܡܶܬ݂ܢܰܒ݁ܶܝܢ ܇ ܘܢܶܥܽܘܠ ܠܘܳܬ݂ܟ݂ܽܘܢ
                    ܗܶܕ݂ܝܽܘܛܳܐ ܂ ܐܰܘ ܡܰܢ ܕ݁ܠܳܐ ܡܗܰܝܡܶܢ ܆ ܡܶܬ݂ܒ݁ܨܶܐ ܡܶܢ ܟ݁ܽܠܟ݂ܽܘܢ ܇ ܘܡܶܬ݂ܟ݁ܰܘܰܢ ܡܶܢ
                    ܟ݁ܽܠܟ݂ܽܘܢ .</ab>
                <ab type="verse" n="25">ܘܟ݂ܰܣܝܳܬ݂ܳܐ̈ ܕ݁ܠܶܒ݁ܶܗ ܡܶܬ݂ܓ݁ܰܠܝܳܢ̈ . ܘܗܳܝܕ݁ܶܝܢ ܢܶܦ݁ܶܠ ܥܰܠ
                    ܐܰܦ݁ܰܘܗ̱ܝ̈ ܆ ܘܢܶܣܓ݁ܽܘܕ݂ ܠܰܐܠܳܗܳܐ ܂ ܘܢܺܐܡܰܪ ܆ ܫܰܪܺܝܪܳܐܝܺܬ݂ ܐܰܠܳܗܳܐ ܐܺܝܬ݂ ܒ݁ܟ݂ܽܘܢ
                    ܀.܀.܀܀</ab>
                <milestone unit="SyrChapter" n="9"/>
                <ab type="verse" n="26">ܐܳܡܰܪ ܐ̱ܢܳܐ ܗܳܟ݂ܺܝܠ ܐܰܚܰܝ̈ ܆ ܕ݁ܶܐܡܰܬ݂ܝ ܕ݁ܡܶܬ݂ܟ݁ܰܢܫܺܝܢ
                    ܐܢ̱ܬ݁ܽܘܢ ܇ ܠܰܐܝܢܳܐ ܡܶܢܟ݂ܽܘܢ ܕ݁ܺܐܝܬ݂ ܠܶܗ ܡܰܙܡܽܘܪܳܐ ܢܺܐܡܰܪ . ܘܰܐܝܢܳܐ ܕ݁ܺܐܝܬ݂ ܠܶܗ
                    ܝܽܘܠܦ݁ܳܢܳܐ . ܘܰܐܝܢܳܐ ܕ݁ܺܐܝܬ݂ ܠܶܗ ܓ݁ܶܠܝܳܢܳܐ . ܘܰܐܝܢܳܐ ܕ݁ܺܐܝܬ݂ ܠܶܗ ܠܶܫܳܢܳܐ .
                    ܘܰܐܝܢܳܐ ܕ݁ܺܐܝܬ݂ ܠܶܗ ܦ݁ܽܘܫܳܩܳܐ ܆ ܟ݁ܽܠܗܶܝܢ ܠܒ݂ܶܢܝܳܢܳܐ ܢܶܗܘܝܳܢ̈ .</ab>
                <ab type="verse" n="27">ܘܶܐܢ ܒ݁ܠܶܫܳܢܳܐ ܐ̱ܢܳܫ ܢܡܰܠܶܠ ܆ ܬ݁ܪܶܝܢ̈ ܢܡܰܠܠܽܘܢ . ܘܟ݂ܰܕ݂
                    ܣܰܓ݁ܺܝ ܬ݁ܠܳܬ݂ܳܐ . ܘܚܰܕ݂ ܚܰܕ݂ ܢܡܰܠܠܽܘܢ . ܘܚܰܕ݂ ܢܦ݂ܰܫܶܩ .</ab>
                <ab type="verse" n="28">ܘܶܐܢ ܠܰܝܬ݁ ܕ݁ܰܡܦ݂ܰܫܶܩ ܆ ܢܶܫܬ݁ܽܘܩ ܠܶܗ ܒ݁ܥܺܕ̱݁ܬ݁ܳܐ ܗܰܘ
                    ܕ݁ܰܡܡܰܠܶܠ ܒ݁ܠܶܫܳܢܳܐ . ܘܒ݂ܰܝܢܰܘܗ̱ܝ ܠܢܰܦ݂ܫܶܗ ܘܠܰܐܠܳܗܳܐ ܢܡܰܠܶܠ .</ab>
                <ab type="verse" n="29">ܢܒ݂ܺܝܶܐ̈ ܕ݁ܶܝܢ ܬ݁ܪܶܝܢ̈ ܐܰܘ ܬ݁ܠܳܬ݂ܳܐ ܢܡܰܠܠܽܘܢ ܆ ܘܫܰܪܟ݁ܳܐ
                    ܢܦ݂ܰܪܫܽܘܢ .</ab>
                <ab type="verse" n="30">ܘܶܐܢ ܠܰܐ̱ܚܪܺܢܳܐ ܢܶܬ݂ܓ݁ܠܶܐ ܟ݁ܰܕ݂ ܝܳܬ݂ܶܒ݂ ܆ ܩܰܕ݂ܡܳܝܳܐ ܢܶܫܬ݁ܽܘܩ
                    ܠܶܗ .</ab>
                <ab type="verse" n="31">ܡܶܫܟ݁ܚܺܝܢ ܐܢ̱ܬ݁ܽܘܢ ܓ݁ܶܝܪ ܟ݁ܽܠܟ݂ܽܘܢ ܕ݁ܚܰܕ݂ ܚܰܕ݂ ܬ݁ܶܬ݂ܢܰܒ݁ܽܘܢ
                    ܆ ܕ݁ܟ݂ܽܠܢܳܫ ܢܺܐܠܰܦ݂ ܂ ܘܟ݂ܽܠܢܳܫ ܢܶܬ݂ܒ݁ܰܝܰܐ .</ab>
                <ab type="verse" n="32">ܪܽܘܚܳܐ ܓ݁ܶܝܪ ܕ݁ܰܢܒ݂ܺܝܶܐ̈ ܠܰܢܒ݂ܺܝܶܐ̈ ܡܶܫܬ݁ܰܥܒ݁ܕ݂ܳܐ .</ab>
                <ab type="verse" n="33">ܡܶܛܽܠ ܕ݁ܰܐܠܳܗܳܐ ܠܳܐ ܗ̱ܘܳܐ ܕ݁ܰܫܓ݂ܽܘܫܝܳܐ ܆ ܐܶܠܳܐ ܕ݁ܰܫܠܳܡܳܐ .
                    ܐܰܝܟ݂ ܕ݁ܰܒ݂ܟ݂ܽܠܗܶܝܢ ܥܺܕ݂ܳܬ݂ܳܐ̈ ܕ݁ܩܰܕ݁ܺܝܫܶܐ̈ .</ab>
                <ab type="verse" n="34">ܢܶܫܰܝܟ݁ܽܘܢ̈ ܒ݁ܥܺܕ̱݁ܬ݁ܳܐ ܢܶܗܘܝܳܢ̈ ܫܰܬ݁ܺܝܩܳܢ̈ . ܠܳܐ ܓ݁ܶܝܪ
                    ܡܰܦ݁ܰܣ ܠܗܶܝܢ ܕ݁ܰܢܡܰܠܠܳܢ̈ ܆ ܐܶܠܳܐ ܕ݁ܢܶܫܬ݁ܰܥܒ݁ܕ݂ܳܢ̈ ܇ ܐܰܝܟ݁ܰܢܳܐ ܕ݁ܳܐܦ݂ ܢܳܡܽܘܣܳܐ
                    ܐܶܡܰܪ .</ab>
                <ab type="verse" n="35">ܘܶܐܢ ܡܶܕ݁ܶܡ ܨܳܒ݂ܝܳܢ̈ ܕ݁ܢܺܐܠܦ݁ܳܢ̈ ܇ ܒ݁ܒ݂ܳܬ݁ܰܝܗܶܝܢ̈ ܢܫܰܐܠܳܢ̈
                    ܠܒ݂ܰܥܠܰܝܗܶܝܢ̈ . ܒ݁ܶܗܬ݁ܬ݂ܳܐ ܗ̱ܝ ܓ݁ܶܝܪ ܕ݁ܢܶܫܶܐ̈ ܒ݁ܥܺܕ̱݁ܬ݁ܳܐ ܢܡܰܠܠܳܢ̈ .</ab>
                <ab type="verse" n="36">ܐܰܘ ܕ݁ܰܠܡܳܐ ܡܶܢܟ݂ܽܘܢ ܗ̱ܘ ܢܶܦ݂ܩܰܬ݂ ܡܶܠܬ݂ܶܗ ܕ݁ܰܐܠܳܗܳܐ . ܐܰܘ
                    ܠܘܳܬ݂ܟ݂ܽܘܢ ܗ̱ܘ ܒ݁ܰܠܚܽܘܕ݂ ܡܛܳܬ݂ ܆</ab>
                <ab type="verse" n="37">ܐܶܢ ܐ̱ܢܳܫ ܕ݁ܶܝܢ ܡܶܢܟ݂ܽܘܢ ܣܳܒ݂ܰܪ ܕ݁ܰܢܒ݂ܺܝܳܐ ܗܽܘ ܂ ܐܰܘ
                    ܕ݁ܪܽܘܚܳܐ ܗܽܘ ܆ ܢܶܕ݁ܰܥ ܗܳܠܶܝܢ ܕ݁ܟ݂ܳܬ݂ܶܒ݂ ܐ̱ܢܳܐ ܠܟ݂ܽܘܢ ܇ ܕ݁ܦ݂ܽܘܩܕ݁ܳܢܶܐ̈ ܐܶܢܽܘܢ
                    ܕ݁ܡܳܪܰܢ .</ab>
                <ab type="verse" n="38">ܐܶܢ ܐ̱ܢܳܫ ܕ݁ܶܝܢ ܠܳܐ ܝܳܕ݂ܰܥ ܆ ܠܳܐ ܢܶܕ݁ܰܥ .</ab>
                <ab type="verse" n="39">ܛܰܢܘ ܗܳܟ݂ܺܝܠ ܐܰܚܰܝ̈ ܠܡܶܬ݂ܢܰܒ݁ܳܝܽܘ ܆ ܘܠܰܡܡܰܠܳܠܽܘ ܒ݁ܠܶܫܳܢܶܐ̈
                    ܠܳܐ ܬ݁ܶܟ݂ܠܽܘܢ .</ab>
                <ab type="verse" n="40">ܟ݁ܽܠܡܶܕ݁ܶܡ ܕ݁ܶܝܢ ܒ݁ܶܐܣܟ݁ܺܡܳܐ ܘܰܒ݂ܛܶܟ݁ܣܳܐ ܢܶܗܘܶܐ ܀</ab>
            </div>
            <div type="chapter" n="15" xml:lang="syr">
                <head xml:lang="en">Chapter 15</head>
                <ab type="verse" n="1">ܡܰܘܕ݁ܰܥ ܐ̱ܢܳܐ ܠܟ݂ܽܘܢ ܕ݁ܶܝܢ ܐܰܚܰܝ̈ ܆ ܐܶܘܰܢܓ݁ܶܠܺܝܳܘܢ
                    ܕ݁ܣܰܒ݁ܰܪܬ݁ܟ݂ܽܘܢ . ܘܩܰܒ݁ܶܠܬ݁ܽܘܢܳܝܗ̱ܝ . ܘܩܳܡܬ݁ܽܘܢ ܒ݁ܶܗ .</ab>
                <ab type="verse" n="2">ܘܒ݂ܶܗ ܚܳܐܶܝܢ ܐܢ̱ܬ݁ܽܘܢ . ܒ݁ܰܐܝܕ݂ܳܐ ܡܶܠܬ݂ܳܐ ܣܰܒ݁ܰܪܬ݁ܟ݂ܽܘܢ ܆ ܐܶܢ
                    ܥܳܗܕ݁ܺܝܢ ܐܢ̱ܬ݁ܽܘܢ ܇ ܐܶܢ ܠܳܐ ܗ̱ܘܳܐ ܣܪܺܝܩܳܐܝܺܬ݂ ܗܰܝܡܶܢܬ݁ܽܘܢ .</ab>
                <ab type="verse" n="3">ܐܰܫܠܡܶܬ݂ ܠܟ݂ܽܘܢ ܓ݁ܶܝܪ ܡܶܢ ܠܽܘܩܕ݂ܰܡ ܐܰܝܟ݂ ܡܶܕ݁ܶܡ ܕ݁ܩܰܒ݁ܠܶܬ݂ ܆
                    ܕ݁ܰܡܫܺܝܚܳܐ ܡܺܝܬ݂ ܥܰܠ ܐܰܦ݁ܰܝ̈ ܚܛܳܗܰܝܢ̈ ܇ ܐܰܝܟ݁ܰܢܳܐ ܕ݁ܰܟ݂ܬ݂ܺܝܒ݂ .</ab>
                <ab type="verse" n="4">ܘܕ݂ܶܐܬ݂ܩܒ݂ܰܪ . ܘܩܳܡ ܠܰܬ݂ܠܳܬ݂ܳܐ ܝܰܘܡܺܝܢ̈ ܇ ܐܰܝܟ݂ ܕ݁ܰܟ݂ܬ݂ܺܝܒ݂
                    .</ab>
                <ab type="verse" n="5">ܘܶܐܬ݂ܚܙܺܝ ܠܟ݂ܺܐܦ݂ܳܐ . ܘܒ݂ܳܬ݂ܪܶܗ ܠܰܬ݂ܪܶܥܣܰܪ .</ab>
                <ab type="verse" n="6">ܘܒ݂ܳܬ݂ܰܪܟ݁ܶܢ ܐܶܬ݂ܚܙܺܝ ܠܝܰܬ݁ܺܝܪ ܡܶܢ ܚܰܡܶܫܡܳܐܐ ܐܰܚܺܝܢ̈
                    ܐܰܟ݂ܚܕ݂ܳܐ ܆ ܕ݁ܣܰܓ݁ܺܝܶܐܐ̈ ܡܶܢܗܽܘܢ ܩܰܝܳܡܺܝܢ ܐܶܢܽܘܢ ܥܕ݂ܰܡܳܐ ܠܗܳܫܳܐ ܇ ܘܡܶܢܗܽܘܢ
                    ܕ݁ܡܶܟ݂ܘ .</ab>
                <ab type="verse" n="7">ܘܡܶܢ ܒ݁ܳܬ݂ܰܪ ܗܳܠܶܝܢ ܐܶܬ݂ܚܙܺܝ ܠܝܰܥܩܽܘܒ݂ . ܘܒ݂ܳܬ݂ܪܶܗ ܠܰܫܠܺܝܚܶܐ̈
                    ܟ݁ܽܠܗܽܘܢ .</ab>
                <ab type="verse" n="8">ܠܚܰܪܬ݂ܳܐ ܕ݁ܶܝܢ ܕ݁ܟ݂ܽܠܗܽܘܢ ܆ ܐܰܝܟ݂ ܕ݁ܰܠܝܰܚܛܳܐ ܂ ܐܶܬ݂ܚܙܺܝ ܐܳܦ݂
                    ܠܺܝ .</ab>
                <ab type="verse" n="9">ܐܶܢܳܐ ܐ̱ܢܳܐ ܓ݁ܶܝܪ ܙܥܽܘܪܗܽܘܢ ܕ݁ܰܫܠܺܝܚܶܐ̈ . ܘܠܳܐ ܫܳܘܶܐ ܐ̱ܢܳܐ
                    ܕ݁ܶܐܬ݂ܩܪܶܐ ܫܠܺܝܚܳܐ . ܡܶܛܽܠ ܕ݁ܪܶܕ݂ܦ݁ܶܬ݂ ܥܺܕ̱݁ܬ݁ܶܗ ܕ݁ܰܐܠܳܗܳܐ .</ab>
                <ab type="verse" n="10">ܒ݁ܛܰܝܒ݁ܽܘܬ݂ܶܗ ܕ݁ܶܝܢ ܕ݁ܰܐܠܳܗܳܐ ܐܺܝܬ݂ܰܝ ܡܶܕ݁ܶܡ ܕ݁ܺܐܝܬ݂ܰܝ .
                    ܘܛܰܝܒ݁ܽܘܬ݂ܶܗ ܕ݁ܒ݂ܺܝ ܂ ܠܳܐ ܗܘܳܬ݂ ܣܪܺܝܩܳܐ ܆ ܐܶܠܳܐ ܝܰܬ݁ܺܝܪ ܡܶܢ ܟ݁ܽܠܗܽܘܢ ܠܺܐܝܬ݂ .
                    ܠܳܐ ܐܶܢܳܐ ܂ ܐܶܠܳܐ ܛܰܝܒ݁ܽܘܬ݂ܶܗ ܕ݁ܥܰܡܝ .</ab>
                <ab type="verse" n="11">ܐܶܢ ܐܶܢܳܐ ܗܳܟ݂ܺܝܠ ܁ ܘܶܐܢ ܗܶܢܽܘܢ ܆ ܗܳܟ݂ܰܢܳܐ ܡܰܟ݂ܪܙܺܝܢܰܢ ܂
                    ܘܗܳܟ݂ܰܢܳܐ ܗܰܝܡܶܢܬ݁ܽܘܢ .</ab>
                <ab type="verse" n="12">ܐܶܢ ܕ݁ܶܝܢ ܡܫܺܝܚܳܐ ܡܶܬ݂ܟ݁ܪܶܙ ܕ݁ܩܳܡ ܡܶܢ ܒ݁ܶܝܬ݂ ܡܺܝܬ݂ܶܐ̈ ܆
                    ܐܰܝܟ݁ܰܢܳܐ ܐܺܝܬ݂ ܒ݁ܟ݂ܽܘܢ ܐ̱ܢܳܫܳܐ ܕ݁ܳܐܡܪܺܝܢ ܂ ܠܰܝܬ݁ ܚܰܝܰܬ݂ ܡܺܝܬ݂ܶܐ̈ .</ab>
                <ab type="verse" n="13">ܘܶܐܢ ܚܰܝܰܬ݂ ܡܺܝܬ݂ܶܐ̈ ܠܰܝܬ݁ ܆ ܐܳܦ݂ܠܳܐ ܡܫܺܝܚܳܐ ܩܳܡ .</ab>
                <ab type="verse" n="14">ܘܶܐܢ ܡܫܺܝܚܳܐ ܠܳܐ ܩܳܡ ܆ ܣܪܺܝܩܳܐ ܗ̱ܝ ܟ݁ܳܪܽܘܙܽܘܬ݂ܰܢ . ܣܪܺܝܩܳܐ
                    ܐܳܦ݂ ܗܰܝܡܳܢܽܘܬ݂ܟ݂ܽܘܢ .</ab>
                <ab type="verse" n="15">ܡܶܫܬ݁ܰܟ݂ܚܺܝܢ ܚ̱ܢܰܢ ܕ݁ܶܝܢ ܐܳܦ݂ ܣܳܗܕ݁ܶܐ̈ ܕ݁ܰܓ݁ܳܠܶܐ̈ ܕ݁ܰܐܠܳܗܳܐ
                    ܇ ܕ݁ܰܐܣܗܶܕ݂ܢ ܥܰܠ ܐܰܠܳܗܳܐ ܁ ܕ݁ܰܐܩܺܝܡ ܠܰܡܫܺܝܚܳܐ ܂ ܟ݁ܰܕ݂ ܠܳܐ ܐܰܩܺܝܡ .</ab>
                <ab type="verse" n="16">ܐܶܢ ܡܺܝܬ݂ܶܐ̈ ܓ݁ܶܝܪ ܠܳܐ ܩܳܝܡܺܝܢ ܆ ܐܳܦ݂ܠܳܐ ܡܫܺܝܚܳܐ ܩܳܡ .</ab>
                <ab type="verse" n="17">ܘܶܐܢ ܡܫܺܝܚܳܐ ܠܳܐ ܩܳܡ ܆ ܒ݁ܰܛܳܠܳܐ ܗ̱ܝ ܗܰܝܡܳܢܽܘܬ݂ܟ݂ܽܘܢ .
                    ܘܰܥܕ݂ܰܟ݁ܺܝܠ ܒ݁ܰܚܛܳܗܰܝܟ݁ܽܘܢ̈ ܐܰܢ̱ܬ݁ܽܘܢ .</ab>
                <ab type="verse" n="18">ܘܰܟ݂ܒ݂ܰܪ ܐܳܦ݂ ܐܰܝܠܶܝܢ ܕ݁ܰܕ݂ܡܶܟ݂ܘ ܒ݁ܰܡܫܺܝܚܳܐ ܂ ܐܶܒ݂ܰܕ݂ܘ ܠܗܽܘܢ
                    .</ab>
                <ab type="verse" n="19">ܘܶܐܢ ܒ݁ܗܳܠܶܝܢ ܗ̱ܽܘ ܚܰܝܶܐ̈ ܒ݁ܰܠܚܽܘܕ݂ ܡܣܰܒ݁ܪܺܝܢܰܢ ܒ݁ܰܡܫܺܝܚܳܐ ܆
                    ܕ݁ܳܘܶܝܢܰܢ ܗ̱ܽܘ ܡܶܢ ܟ݁ܽܠܗܽܘܢ ܒ݁ܢܰܝܢܳܫܳܐ̈ ܀</ab>
                <ab type="verse" n="20">ܗܳܫܳܐ ܕ݁ܶܝܢ ܡܫܺܝܚܳܐ ܩܳܡ ܡܶܢ ܒ݁ܶܝܬ݂ ܡܺܝܬ݂ܶܐ̈ . ܘܰܗܘܳܐ
                    ܪܺܫܺܝܬ݂ܳܐ ܕ݁ܕ݂ܰܡܟ݁ܶܐ̈ .</ab>
                <ab type="verse" n="21">ܘܰܐܝܟ݁ܰܢܳܐ ܕ݁ܰܒ݂ܝܰܕ݂ ܒ݁ܰܪܢܳܫܳܐ ܗܘܳܐ ܡܰܘܬ݁ܳܐ ܆ ܗܳܟ݂ܰܢܳܐ ܐܳܦ݂
                    ܒ݁ܝܰܕ݂ ܒ݁ܰܪܢܳܫܳܐ ܗܳܘܝܳܐ ܚܰܝܰܬ݂ ܡܺܝܬ݂ܶܐ̈ .</ab>
                <ab type="verse" n="22">ܐܰܝܟ݁ܰܢܳܐ ܓ݁ܶܝܪ ܕ݁ܒ݂ܳܐܕ݂ܳܡ ܟ݁ܽܠܗܽܘܢ ܒ݁ܢܰܝܢܳܫܳܐ̈ ܡܳܝܬ݁ܺܝܢ ܆
                    ܗܳܟ݂ܰܢܳܐ ܐܳܦ݂ ܒ݁ܰܡܫܺܝܚܳܐ ܟ݁ܽܠܗܽܘܢ ܚܳܐܶܝܢ .</ab>
                <ab type="verse" n="23">ܐ̱ܢܳܫ ܐ̱ܢܳܫ ܒ݁ܛܶܟ݁ܣܶܗ . ܪܺܫܺܝܬ݂ܳܐ ܗܘܳܐ ܡܫܺܝܚܳܐ . ܒ݁ܳܬ݂ܰܪܟ݁ܶܢ
                    ܐܰܝܠܶܝܢ ܕ݁ܕ݂ܰܡܫܺܝܚܳܐ ܐܶܢܽܘܢ ܒ݁ܡܶܐܬ݂ܺܝܬ݂ܶܗ .</ab>
                <ab type="verse" n="24">ܘܗܳܝܕ݁ܶܝܢ ܬ݁ܶܗܘܶܐ ܚܰܪܬ݂ܳܐ ܇ ܡܳܐ ܕ݁ܡܰܫܠܶܡ ܡܰܠܟ݁ܽܘܬ݂ܳܐ
                    ܠܰܐܠܳܗܳܐ ܐܰܒ݂ܳܐ . ܡܳܐ ܕ݁ܒ݂ܰܛܶܠ ܟ݁ܽܠ ܪܺܝܫ ܁ ܘܟ݂ܽܠ ܫܽܘܠܛܳܢ ܂ ܘܟ݂ܽܠ ܚܰܝܠܺܝܢ̈ .</ab>
                <ab type="verse" n="25">ܥܬ݂ܺܝܕ݂ ܗ̱ܽܘ ܓ݁ܶܝܪ ܕ݁ܢܰܡܠܶܟ݂ ܁ ܥܕ݂ܰܡܳܐ ܕ݁ܰܢܣܺܝܡ
                    ܒ݁ܥܶܠܕ݁ܒ݂ܳܒ݂ܰܘܗ̱ܝ̈ ܟ݁ܽܠܗܽܘܢ ܬ݁ܚܶܝܬ݂ ܪܶܓ݂ܠܰܘܗ̱ܝ̈ .</ab>
                <ab type="verse" n="26">ܘܰܐ̱ܚܪܳܝܳܐ ܒ݁ܥܶܠܕ݁ܒ݂ܳܒ݂ܳܐ ܡܶܬ݂ܒ݁ܰܛܰܠ ܂ ܡܰܘܬ݁ܳܐ .</ab>
                <ab type="verse" n="27">ܟ݁ܽܠ ܓ݁ܶܝܪ ܫܰܥܒ݁ܶܕ݂ ܬ݁ܚܶܝܬ݂ ܪܶܓ݂ܠܰܘܗ̱ܝ̈ . ܡܳܐ ܕ݁ܶܐܡܰܪ ܕ݁ܶܝܢ
                    ܂ ܕ݁ܟ݂ܽܠܡܶܕ݁ܶܡ ܡܶܫܬ݁ܰܥܒ݁ܰܕ݂ ܠܶܗ ܆ ܝܺܕ݂ܺܝܥܳܐ ܕ݁ܰܣܛܰܪ ܡܶܢ ܗܰܘ ܕ݁ܫܰܥܒ݁ܶܕ݂ ܠܶܗ ܟ݁ܽܠ
                    .</ab>
                <ab type="verse" n="28">ܘܡܳܐ ܕ݁ܶܐܫܬ݁ܰܥܒ݁ܰܕ݂ ܠܶܗ ܟ݁ܽܠ ܆ ܗܳܝܕ݁ܶܝܢ ܗܽܘ ܒ݁ܪܳܐ
                    ܢܶܫܬ݁ܰܥܒ݁ܰܕ݂ ܠܗܰܘ ܕ݁ܫܰܥܒ݁ܶܕ݂ ܠܶܗ ܟ݁ܽܠ ܇ ܕ݁ܢܶܗܘܶܐ ܐܰܠܳܗܳܐ ܟ݁ܽܠ ܒ݁ܟ݂ܽܠ .</ab>
                <ab type="verse" n="29">ܘܶܐܠܳܐ ܡܳܢܳܐ ܢܶܥܒ݁ܕ݂ܽܘܢ ܗܳܢܽܘܢ ܕ݁ܥܳܡܕ݁ܺܝܢ ܚܠܳܦ݂ ܡܺܝܬ݂ܶܐ̈ ܆
                    ܐܶܢ ܡܺܝܬ݂ܶܐ̈ ܠܳܐ ܩܳܝܡܺܝܢ ܆ ܡܳܢܳܐ ܥܳܡܕ݁ܺܝܢ ܚܠܳܦ݂ ܡܺܝܬ݂ܶܐ̈ .</ab>
                <ab type="verse" n="30">ܘܰܠܡܳܢܳܐ ܐܳܦ݂ ܚܢܰܢ ܒ݁ܟ݂ܽܠ ܫܳܥܳܐ ܒ݁ܩܽܢܕ݂ܺܝܢܳܘܣ ܩܳܝܡܺܝܢܰܢ
                    .</ab>
                <ab type="verse" n="31">ܝܳܡܶܐ ܐ̱ܢܳܐ ܒ݁ܫܽܘܒ݂ܗܳܪܟ݂ܽܘܢ ܐܰܚܰܝ̈ ܇ ܕ݁ܺܐܝܬ݂ ܠܺܝ ܒ݁ܡܳܪܰܢ
                    ܝܶܫܽܘܥ ܡܫܺܝܚܳܐ ܆ ܕ݁ܟ݂ܽܠܝܽܘܡ ܡܳܐܶܬ݂ ܐ̱ܢܳܐ .</ab>
                <ab type="verse" n="32">ܐܶܢ ܐܰܝܟ݂ ܕ݁ܒ݂ܶܝܬ݂ ܒ݁ܢܰܝܢܳܫܳܐ̈ ܇ ܐܶܫܬ݁ܕ݂ܺܝܬ݂ ܠܚܰܝܘܳܬ݂ܳܐ̈
                    ܒ݁ܶܐܦ݂ܶܣܳܘܣ ܆ ܡܳܢܳܐ ܐܶܬ݂ܗܢܺܝܬ݂ ܂ ܐܶܢ ܡܺܝܬ݂ܶܐ̈ ܠܳܐ ܩܳܝܡܺܝܢ . ܢܶܐܟ݂ܽܘܠ ܘܢܶܫܬ݁ܶܐ .
                    ܡܚܳܪ ܓ݁ܶܝܪ ܡܳܝܬ݁ܺܝܢܰܢ .</ab>
                <ab type="verse" n="33">ܠܳܐ ܬ݁ܶܛܥܽܘܢ . ܡܚܰܒ݁ܠܳܢ̈ ܪܶܥܝܳܢܶܐ̈ ܒ݁ܰܣܺܝܡܶܐ̈ ܫܽܘܥܝܳܬ݂ܳܐ̈
                    ܒ݁ܺܝܫܳܬ݂ܳܐ̈ ܀.܀.܀܀</ab>
                <milestone unit="SyrChapter" n="10"/>
                <ab type="verse" n="34">ܐܰܥܺܝܪܘ ܠܶܒ݁ܟ݂ܽܘܢ ܙܰܕ݁ܺܝܩܳܐܝܺܬ݂ ܂ ܘܠܳܐ ܬ݁ܶܚܛܽܘܢ . ܐܺܝܬ݂
                    ܓ݁ܶܝܪ ܐ̱ܢܳܫܳܐ ܕ݁ܺܝܕ݂ܰܥܬ݂ܳܐ ܕ݁ܰܐܠܳܗܳܐ ܠܰܝܬ݁ ܒ݁ܗܽܘܢ . ܠܒ݂ܶܗܬ݁ܰܬ݂ܟ݂ܽܘܢ ܗ̱ܽܘ ܐܳܡܰܪ
                    ܐ̱ܢܳܐ .</ab>
                <ab type="verse" n="35">ܢܺܐܡܰܪ ܐ̱ܢܳܫ ܡܶܢܟ݂ܽܘܢ ܆ ܕ݁ܰܐܝܟ݁ܰܢܳܐ ܩܳܝܡܺܝܢ ܡܺܝܬ݂ܶܐ̈ ܇
                    ܘܒ݂ܰܐܝܢܳܐ ܦ݁ܰܓ݂ܪܳܐ ܐܳܬ݂ܶܝܢ .</ab>
                <ab type="verse" n="36">ܣܰܟ݂ܠܳܐ ܆ ܙܰܪܥܳܐ ܕ݁ܙܳܪܰܥ ܐܰܢ̱ܬ݁ ܆ ܐܶܢ ܠܳܐ ܡܳܐܶܬ݂ ܂ ܠܳܐ ܚܳܝܶܐ
                    .</ab>
                <ab type="verse" n="37">ܘܗܰܘ ܡܶܕ݁ܶܡ ܕ݁ܙܳܪܰܥ ܐܰܢ̱ܬ݁ ܆ ܠܳܐ ܗ̱ܘܳܐ ܗܰܘ ܦ݁ܰܓ݂ܪܳܐ
                    ܕ݁ܰܥܬ݂ܺܝܕ݂ ܠܡܶܗܘܳܐ ܂ ܙܳܪܰܥ ܐܰܢ̱ܬ݁ ܇ ܐܶܠܳܐ ܦ݁ܪܶܕ݁ܬ݁ܳܐ ܥܰܪܛܶܠܳܝܬ݁ܳܐ ܕ݁ܚܶܛܶܐ̈ ܂ ܐܰܘ
                    ܕ݁ܰܣܥܳܪܶܐ̈ ܂ ܐܰܘ ܕ݁ܫܰܪܟ݁ܳܐ ܕ݁ܙܰܪܥܽܘܢܶܐ̈ .</ab>
                <ab type="verse" n="38">ܐܰܠܳܗܳܐ ܕ݁ܶܝܢ ܝܳܗܶܒ݂ ܠܶܗ ܦ݁ܰܓ݂ܪܳܐ ܂ ܐܰܝܟ݁ܰܢܳܐ ܕ݁ܨܳܒ݂ܶܐ .
                    ܘܰܠܚܰܕ݂ ܚܰܕ݂ ܡܶܢ ܙܰܪܥܽܘܢܶܐ̈ ܦ݁ܰܓ݂ܪܳܐ ܕ݁ܰܟ݂ܝܳܢܶܗ .</ab>
                <ab type="verse" n="39">ܠܳܐ ܗ̱ܘܳܐ ܕ݁ܶܝܢ ܟ݁ܽܠ ܦ݁ܓ݂ܰܪ ܫܘܶܐ . ܐ̱ܚܪܺܝܢ ܗ̱ܽܘ ܓ݁ܶܝܪ
                    ܦ݁ܰܓ݂ܪܳܐ ܕ݁ܒ݂ܰܪ ܐ̱ܢܳܫܳܐ . ܘܰܐ̱ܚܪܺܝܢ ܕ݁ܰܒ݂ܥܺܝܪܳܐ . ܘܰܐ̱ܚܪܺܝܢ ܕ݁ܦ݂ܳܪܰܚܬ݂ܳܐ .
                    ܘܰܐ̱ܚܪܺܝܢ ܕ݁ܢܽܘܢܶܐ̈ .</ab>
                <ab type="verse" n="40">ܘܺܐܝܬ݂ ܦ݁ܰܓ݂ܪܶܐ̈ ܫܡܰܝܳܢܶܐ̈ . ܘܺܐܝܬ݂ ܦ݁ܰܓ݂ܪܶܐ̈ ܐܰܪܥܳܢܳܝܶܐ̈ .
                    ܐܶܠܳܐ ܐ̱ܚܪܺܝܢ ܗ̱ܽܘ ܫܽܘܒ݂ܚܳܐ ܕ݁ܰܫܡܰܝܳܢܶܐ̈ ܆ ܘܰܐ̱ܚܪܺܝܢ ܕ݁ܰܐܪܥܳܢܳܝܶܐ̈ .</ab>
                <ab type="verse" n="41">ܘܰܐ̱ܚܪܺܝܢ ܗ̱ܽܘ ܫܽܘܒ݂ܚܳܐ ܕ݁ܫܶܡܫܳܐ . ܘܰܐ̱ܚܪܺܝܢ ܫܽܘܒ݂ܚܳܐ
                    ܕ݁ܣܰܗܪܳܐ . ܘܰܐ̱ܚܪܺܝܢ ܫܽܘܒ݂ܚܳܐ ܕ݁ܟ݂ܰܘܟ݁ܒ݂ܶܐ̈ . ܘܟ݂ܰܘܟ݁ܒ݂ܳܐ ܡܶܢ ܟ݁ܰܘܟ݁ܒ݂ܳܐ ܡܝܰܬ݁ܰܪ
                    ܗ̱ܽܘ ܒ݁ܫܽܘܒ݂ܚܳܐ .</ab>
                <ab type="verse" n="42">ܗܳܟ݂ܰܢܳܐ ܐܳܦ݂ ܚܰܝܰܬ݂ ܡܺܝܬ݂ܶܐ̈ . ܡܶܙܕ݁ܰܪܥܺܝܢ ܒ݁ܰܚܒ݂ܳܠܳܐ ܆
                    ܩܳܝܡܺܝܢ ܕ݁ܠܳܐ ܚܒ݂ܳܠܳܐ .</ab>
                <ab type="verse" n="43">ܡܶܙܕ݁ܰܪܥܺܝܢ ܒ݁ܨܰܥܪܳܐ ܆ ܩܳܝܡܺܝܢ ܒ݁ܫܽܘܒ݂ܚܳܐ . ܡܶܙܕ݁ܰܪܥܺܝܢ
                    ܒ݁ܰܟ݂ܪܺܝܗܽܘܬ݂ܳܐ ܆ ܩܳܝܡܺܝܢ ܒ݁ܚܰܝܠܳܐ .</ab>
                <ab type="verse" n="44">ܡܶܙܕ݁ܰܪܥܺܝܢ ܦ݁ܰܓ݂ܪܳܐ ܢܰܦ݂ܫܳܢܳܝܳܐ ܆ ܩܳܐܶܡ ܦ݁ܰܓ݂ܪܳܐ ܪܽܘܚܳܢܳܝܳܐ
                    . ܐܺܝܬ݂ ܓ݁ܶܝܪ ܦ݁ܰܓ݂ܪܳܐ ܕ݁ܰܢܦ݂ܶܫ ܆ ܘܺܐܝܬ݂ ܦ݁ܰܓ݂ܪܳܐ ܕ݁ܪܽܘܚ .</ab>
                <ab type="verse" n="45">ܗܳܟ݂ܰܢܳܐ ܐܳܦ݂ ܟ݁ܬ݂ܺܝܒ݂ . ܗܘܳܐ ܐܳܕ݂ܳܡ ܒ݁ܰܪܢܳܫܳܐ ܩܰܕ݂ܡܳܝܳܐ
                    ܠܰܢܦ݂ܶܫ ܚܰܝܳܐ ܆ ܘܳܐܕ݂ܳܡ ܐ̱ܚܪܳܝܳܐ ܠܪܽܘܚܳܐ ܡܰܚܝܳܢܺܝܬ݂ܳܐ .</ab>
                <ab type="verse" n="46">ܐܶܠܳܐ ܠܳܐ ܗ̱ܘܳܐ ܠܽܘܩܕ݂ܰܡ ܪܽܘܚܳܢܳܝܳܐ ܆ ܐܶܠܳܐ ܢܰܦ݂ܫܳܢܳܝܳܐ ܂
                    ܘܗܳܝܕ݁ܶܝܢ ܪܽܘܚܳܢܳܝܳܐ .</ab>
                <ab type="verse" n="47">ܒ݁ܰܪܢܳܫܳܐ ܩܰܕ݂ܡܳܝܳܐ ܥܰܦ݂ܪܳܢܳܐ ܕ݁ܡܶܢ ܐܰܪܥܳܐ ܆ ܒ݁ܰܪܢܳܫܳܐ
                    ܕ݁ܰܬ݂ܪܶܝܢ̈ ܡܳܪܝܳܐ ܡܶܢ ܫܡܰܝܳܐ .</ab>
                <ab type="verse" n="48">ܐܰܝܟ݁ܰܢܳܐ ܕ݁ܺܐܝܬ݂ܰܘܗ̱ܝ ܗܰܘ ܥܰܦ݂ܪܳܢܳܐ ܆ ܗܳܟ݂ܰܢܳܐ ܐܳܦ݂
                    ܥܰܦ݂ܪܳܢܶܐ̈ . ܘܰܐܝܟ݁ܰܢܳܐ ܕ݁ܺܐܝܬ݂ܰܘܗ̱ܝ ܗܰܘ ܕ݁ܡܶܢ ܫܡܰܝܳܐ ܆ ܗܳܟ݂ܰܢܳܐ ܐܳܦ݂ ܫܡܰܝܳܢܶܐ̈
                    .</ab>
                <ab type="verse" n="49">ܘܰܐܝܟ݂ ܕ݁ܰܠܒ݂ܶܫܢ ܕ݁ܡܽܘܬ݂ܳܐ ܕ݁ܗܰܘ ܕ݁ܡܶܢ ܥܰܦ݂ܪܳܐ ܆ ܗܳܟ݂ܰܢܳܐ
                    ܢܶܠܒ݁ܰܫ ܕ݁ܡܽܘܬ݂ܳܐ ܕ݁ܗܰܘ ܕ݁ܡܶܢ ܫܡܰܝܳܐ .</ab>
                <ab type="verse" n="50">ܗܳܕ݂ܶܐ ܕ݁ܶܝܢ ܐܳܡܰܪ ܐ̱ܢܳܐ ܐܰܚܰܝ̈ ܆ ܕ݁ܒ݂ܶܣܪܳܐ ܘܰܕ݂ܡܳܐ
                    ܡܰܠܟ݁ܽܘܬ݂ܳܐ ܕ݁ܰܫܡܰܝܳܐ ܠܡܺܐܪܰܬ݂ ܁ ܠܳܐ ܡܶܫܟ݁ܚܺܝܢ . ܘܠܳܐ ܚܒ݂ܳܠܳܐ ܝܳܪܶܬ݂ ܠܳܐ
                    ܡܶܬ݂ܚܰܒ݁ܠܳܢܽܘܬ݂ܳܐ .</ab>
                <ab type="verse" n="51">ܗܳܐ ܐܳܡܰܪ ܐ̱ܢܳܐ ܠܟ݂ܽܘܢ ܐ̱ܪܳܙܳܐ . ܠܰܘ ܟ݁ܽܠܰܢ ܢܶܕ݂ܡܰܟ݂ ܆
                    ܟ݁ܽܠܰܢ ܕ݁ܶܝܢ ܢܶܬ݂ܚܰܠܰܦ݂ ܇</ab>
                <ab type="verse" n="52">ܚܰܪܺܝܦ݂ܳܐܝܺܬ݂ ܂ ܐܰܝܟ݂ ܪܦ݂ܳܦ݂ ܥܰܝܢܳܐ ܂ ܒ݁ܩܰܪܢܳܐ ܐ̱ܚܪܳܝܬ݁ܳܐ
                    ܟ݁ܰܕ݂ ܬ݁ܶܩܪܶܐ ܆ ܘܰܢܩܽܘܡܽܘܢ ܡܺܝܬ݂ܶܐ̈ ܕ݁ܠܳܐ ܚܒ݂ܳܠܳܐ ܘܰܚܢܰܢ ܢܶܬ݂ܚܰܠܰܦ݂ .</ab>
                <ab type="verse" n="53">ܥܬ݂ܺܝܕ݂ ܗ̱ܽܘ ܓ݁ܶܝܪ ܗܳܢܳܐ ܕ݁ܡܶܬ݂ܚܰܒ݁ܰܠ ܁ ܕ݁ܢܶܠܒ݁ܰܫ ܠܳܐ
                    ܡܶܬ݂ܚܰܒ݁ܠܳܢܽܘܬ݂ܳܐ ܇ ܘܗܳܢܳܐ ܕ݁ܡܳܐܶܬ݂ ܁ ܕ݁ܢܶܠܒ݁ܰܫ ܠܳܐ ܡܳܝܽܘܬ݂ܽܘܬ݂ܳܐ .</ab>
                <ab type="verse" n="54">ܡܳܐ ܕ݁ܠܳܒ݂ܶܫ ܕ݁ܶܝܢ ܗܳܢܳܐ ܕ݁ܡܶܬ݂ܚܰܒ݁ܰܠ ܠܳܐ ܡܶܬ݂ܚܰܒ݁ܠܳܢܽܘܬ݂ܳܐ
                    ܇ ܘܗܳܢܳܐ ܕ݁ܡܳܐܶܬ݂ ܠܳܐ ܡܳܝܽܘܬ݂ܽܘܬ݂ܳܐ ܆ ܗܳܝܕ݁ܶܝܢ ܬ݁ܶܗܘܶܐ ܡܶܠܬ݂ܳܐ ܗ̱ܝ ܕ݁ܰܟ݂ܬ݂ܺܝܒ݂ܳܐ
                    ܇ ܕ݁ܶܐܬ݂ܒ݁ܠܰܥ ܡܰܘܬ݁ܳܐ ܒ݁ܙܳܟ݂ܽܘܬ݂ܳܐ .</ab>
                <ab type="verse" n="55">ܐܰܝܟ݁ܰܘ ܥܽܘܩܣܳܟ݂ ܁ ܡܰܘܬ݁ܳܐ ܆ ܐܳܘ ܐܰܝܟ݁ܳܐ ܗ̱ܝ ܙܳܟ݂ܽܘܬ݂ܶܟ݂ܝ ܁
                    ܫܝܽܘܠ .</ab>
                <ab type="verse" n="56">ܥܽܘܩܣܶܗ ܕ݁ܶܝܢ ܕ݁ܡܰܘܬ݁ܳܐ ܚܛܺܝܬ݂ܳܐ ܗ̱ܝ . ܘܚܰܝܠܳܐ ܕ݁ܰܚܛܺܝܬ݂ܳܐ
                    ܢܳܡܽܘܣܳܐ ܗܽܘ .</ab>
                <ab type="verse" n="57">ܛܰܝܒ݁ܽܘ ܕ݁ܶܝܢ ܠܰܐܠܳܗܳܐ ܆ ܕ݁ܝܰܗ̱ܒ݂ ܠܰܢ ܙܳܟ݂ܽܘܬ݂ܳܐ ܒ݁ܝܰܕ݂
                    ܡܳܪܰܢ ܝܶܫܽܘܥ ܡܫܺܝܚܳܐ ܀</ab>
                <ab type="verse" n="58">ܡܶܟ݁ܺܝܠ ܐܰܚܰܝ̈ ܘܚܰܒ݁ܺܝܒ݂ܰܝ̈ ܆ ܗܘܰܘ ܡܫܰܪܪܺܝܢ . ܘܠܳܐ ܬ݁ܶܗܘܽܘܢ
                    ܡܶܬ݁ܙܺܝܥܺܝܢ ܇ ܐܶܠܳܐ ܗܘܰܘ ܡܶܬ݂ܝܰܬ݁ܪܺܝܢ ܒ݁ܟ݂ܽܠܙܒ݂ܰܢ ܒ݁ܰܥܒ݂ܳܕ݂ܶܗ ܕ݁ܡܳܪܝܳܐ . ܟ݁ܰܕ݂
                    ܝܳܕ݂ܥܺܝܢ ܐܢ̱ܬ݁ܽܘܢ ܆ ܕ݁ܥܰܡܠܟ݂ܽܘܢ ܠܳܐ ܗ̱ܘܳܐ ܣܪܺܝܩ ܒ݁ܡܳܪܝܳܐ ܀</ab>
            </div>
            <div type="chapter" n="16" xml:lang="syr">
                <head xml:lang="en">Chapter 16</head>
                <ab type="verse" n="1">ܥܰܠ ܡܶܕ݁ܶܡ ܕ݁ܶܝܢ ܕ݁ܡܶܬ݂ܟ݁ܰܢܰܫ ܠܩܰܕ݁ܺܝܫܶܐ̈ ܆ ܐܰܝܟ݁ܰܢܳܐ
                    ܕ݁ܦ݂ܶܩܕ݁ܶܬ݂ ܠܥܺܕ݂ܳܬ݂ܳܐ̈ ܕ݁ܓ݂ܰܠܰܛܳܝܶܐ̈ ܆ ܗܳܟ݂ܰܢܳܐ ܐܳܦ݂ ܐܰܢ̱ܬ݁ܽܘܢ ܥܒ݂ܶܕ݂ܘ .</ab>
                <ab type="verse" n="2">ܒ݁ܟ݂ܽܠ ܚܰܕ݂ ܒ݁ܫܰܒ݁ܳܐ ܂ ܐ̱ܢܳܫ ܐ̱ܢܳܫ ܡܶܢܟ݂ܽܘܢ ܒ݁ܒ݂ܰܝܬ݁ܶܗ ܢܶܗܘܶܐ
                    ܣܳܐܶܡ ܘܢܳܛܰܪ ܗܰܘ ܡܶܕ݁ܶܡ ܕ݁ܡܳܛܶܐ ܒ݁ܺܐܝܕ݂ܰܘܗ̱ܝ̈ ܆ ܕ݁ܠܳܐ ܡܳܐ ܕ݁ܶܐܬ݂ܺܝܬ݂ ܂ ܗܳܝܕ݁ܶܝܢ
                    ܢܶܗܘܝܳܢ̈ ܓ݁ܶܒ݂ܝܳܬ݂ܳܐ̈ .</ab>
                <ab type="verse" n="3">ܘܡܳܐ ܕ݁ܶܐܬ݂ܺܝܬ݂ ܂ ܠܰܐܝܠܶܝܢ ܕ݁ܓ݂ܳܒ݂ܶܝܢ ܐܢ̱ܬ݁ܽܘܢ ܆ ܠܗܽܘܢ
                    ܐܶܫܰܕ݁ܰܪ ܒ݁ܶܐܓ݁ܰܪܬ݁ܳܐ ܂ ܕ݁ܢܰܘܒ݁ܠܽܘܢ ܛܰܝܒ݁ܽܘܬ݂ܟ݂ܽܘܢ ܠܽܐܘܪܺܫܠܶܡ .</ab>
                <ab type="verse" n="4">ܐܶܢ ܕ݁ܶܝܢ ܫܳܘܶܐ ܗ̱ܘ ܣܽܘܥܪܳܢܳܐ ܂ ܕ݁ܳܐܦ݂ ܐܶܢܳܐ ܐܺܙܰܠ ܆ ܥܰܡܝ
                    ܢܺܐܙܽܠ̱ܘܢ .</ab>
                <ab type="verse" n="5">ܐܳܬ݂ܶܐ ܐ̱ܢܳܐ ܕ݁ܶܝܢ ܠܘܳܬ݂ܟ݂ܽܘܢ ܆ ܡܳܐ ܕ݁ܥܶܒ݂ܪܶܬ݂ ܡܶܢ
                    ܡܰܩܶܕ݂ܳܘܢܳܝܶܐ̈ . ܥܳܒ݂ܰܪ ܐ̱ܢܳܐ ܠܳܗ ܓ݁ܶܝܪ ܠܡܰܩܶܕ݂ܳܘܢܺܝܰܐ .</ab>
                <ab type="verse" n="6">ܘܰܟ݂ܒ݂ܰܪ ܐܳܦ݂ ܠܘܳܬ݂ܟ݂ܽܘܢ ܐܶܩܰܘܶܐ . ܐܰܘ ܐܰܣܬ݁ܶܐ ܠܘܳܬ݂ܟ݂ܽܘܢ ܆
                    ܕ݁ܰܐܢ̱ܬ݁ܽܘܢ ܬ݁ܠܰܘܽܘܢܳܢܝ ܠܰܐܬ݂ܰܪ ܕ݁ܳܐܙܶܠ ܐ̱ܢܳܐ .</ab>
                <ab type="verse" n="7">ܠܳܐ ܓ݁ܶܝܪ ܨܳܒ݂ܶܐ ܐ̱ܢܳܐ ܕ݁ܗܳܫܳܐ ܂ ܐܰܝܟ݂ ܥܳܒ݂ܰܪ ܐܽܘܪܚܳܐ
                    ܐܶܚܙܶܝܟ݂ܽܘܢ . ܡܣܰܒ݁ܰܪ ܐ̱ܢܳܐ ܓ݁ܶܝܪ ܕ݁ܰܐܘܚܰܪ ܙܰܒ݂ܢܳܐ ܠܘܳܬ݂ܟ݂ܽܘܢ ܆ ܐܶܢ ܡܳܪܝ ܡܰܦ݁ܶܣ
                    ܠܺܝ .</ab>
                <ab type="verse" n="8">ܡܩܰܘܶܐ ܐ̱ܢܳܐ ܕ݁ܶܝܢ ܒ݁ܶܐܦ݂ܶܣܳܘܣ ܥܕ݂ܰܡܳܐ ܠܦ݁ܶܢܛܺܩܳܘܣܛܺܐ .</ab>
                <ab type="verse" n="9">ܬ݁ܰܪܥܳܐ ܓ݁ܶܝܪ ܪܰܒ݁ܳܐ ܐܶܬ݂ܦ݁ܬ݂ܰܚ ܠܺܝ ܂ ܕ݁ܰܡܠܶܐ ܣܽܘܥܪܳܢܶܐ̈ ܆
                    ܘܣܰܩܽܘܒ݂ܠܶܐ̈ ܣܰܓ݁ܺܝܐܝܺܢ .</ab>
                <ab type="verse" n="10">ܐܶܢ ܕ݁ܶܝܢ ܢܺܐܬ݂ܶܐ ܨܶܐܕ݂ܰܝܟ݁ܽܘܢ ܛܺܝܡܳܬ݂ܶܐܳܘܣ ܆ ܚܙܰܘ ܕ݁ܰܕ݂ܠܳܐ
                    ܕ݁ܶܚܠܳܐ ܢܶܗܘܶܐ ܠܘܳܬ݂ܟ݂ܽܘܢ . ܥܒ݂ܳܕ݂ܳܐ ܓ݁ܶܝܪ ܕ݁ܡܳܪܝܳܐ ܦ݁ܳܠܰܚ ܐܰܟ݂ܘܳܬ݂ܝ .</ab>
                <ab type="verse" n="11">ܠܡܳܐ ܗܳܟ݂ܺܝܠ ܐ̱ܢܳܫ ܢܫܽܘܛܺܝܘܗ̱ܝ ܆ ܐܶܠܳܐ ܠܰܘܰܐܘܽܗ̱ܝ ܒ݁ܰܫܠܳܡܳܐ
                    ܕ݁ܢܺܐܬ݂ܶܐ ܠܘܳܬ݂ܝ . ܡܩܰܘܶܐ ܐ̱ܢܳܐ ܠܶܗ ܓ݁ܶܝܪ ܥܰܡ ܐܰܚܶܐ̈ .</ab>
                <ab type="verse" n="12">ܡܶܢ ܐܰܦ݁ܳܠܳܘ ܕ݁ܶܝܢ ܐܰܚܰܝ̈ ܆ ܣܰܓ݁ܺܝ ܒ݁ܥܺܝܬ݂ ܡܶܢܶܗ ܂ ܕ݁ܢܺܐܬ݂ܶܐ
                    ܠܘܳܬ݂ܟ݂ܽܘܢ ܥܰܡ ܐܰܚܶܐ̈ . ܘܰܟ݂ܒ݂ܰܪ ܠܳܐ ܗܘܳܐ ܨܶܒ݂ܝܳܢܳܐ ܕ݁ܢܺܐܬ݂ܶܐ ܠܘܳܬ݂ܟ݂ܽܘܢ .
                    ܐܶܡܰܬ݂ܝ ܕ݁ܶܝܢ ܕ݁ܢܶܗܘܶܐ ܠܶܗ ܐܰܬ݂ܪܳܐ ܆ ܐܳܬ݂ܶܐ ܠܘܳܬ݂ܟ݂ܽܘܢ ܀</ab>
                <ab type="verse" n="13">ܐܶܬ݁ܬ݁ܥܺܝܪܘ ܘܩܽܘܡܘ ܒ݁ܗܰܝܡܳܢܽܘܬ݂ܳܐ . ܐܶܬ݂ܓ݁ܰܒ݁ܰܪܘ ܐܶܬ݂ܚܰܣܰܢܘ
                    .</ab>
                <ab type="verse" n="14">ܘܟ݂ܽܠܗܶܝܢ ܨܶܒ݂ܘܳܬ݂ܟ݂ܽܘܢ̈ ܒ݁ܚܽܘܒ݁ܳܐ ܢܶܗܘܝܳܢ̈ ܀</ab>
                <ab type="verse" n="15">ܒ݁ܳܥܶܐ ܐ̱ܢܳܐ ܕ݁ܶܝܢ ܡܶܢܟ݂ܽܘܢ ܐܰܚܰܝ̈ ܆ ܥܰܠ ܒ݁ܰܝܬ݁ܳܐ
                    ܕ݁ܶܐܣܛܶܦ݂ܰܢܰܐ . ܡܶܛܽܠ ܕ݁ܝܳܕ݂ܥܺܝܢ ܐܢ̱ܬ݁ܽܘܢ ܕ݁ܗܶܢܽܘܢ ܐܶܢܽܘܢ ܪܺܫܺܝܬ݂ܳܐ ܕ݁ܰܐܟ݂ܰܐܺܝܰܐ
                    ܇ ܘܣܳܡܘ ܢܰܦ݂ܫܗܽܘܢ ܠܬ݂ܶܫܡܶܫܬ݁ܳܐ ܕ݁ܩܰܕ݁ܺܝܫܶܐ̈ .</ab>
                <ab type="verse" n="16">ܕ݁ܳܐܦ݂ ܐܰܢ̱ܬ݁ܽܘܢ ܬ݁ܶܗܘܽܘܢ ܡܶܫܬ݁ܰܡܥܺܝܢ ܠܰܐܝܠܶܝܢ ܕ݁ܗܳܟ݂ܰܢܳܐ
                    ܐܶܢܽܘܢ . ܘܰܠܟ݂ܽܠܢܳܫ ܕ݁ܠܳܐܶܐ ܥܰܡܰܢ ܘܰܡܥܰܕ݁ܰܪ .</ab>
                <ab type="verse" n="17">ܚܳܕ݂ܶܐ ܐ̱ܢܳܐ ܕ݁ܶܝܢ ܒ݁ܡܶܐܬ݂ܺܝܬ݂ܶܗ ܕ݁ܶܐܣܛܶܦ݂ܰܢܰܐ ܁
                    ܘܰܕ݂ܦ݂ܳܪܛܽܘܢܰܛܳܘܣ ܂ ܘܕ݂ܰܐܟ݂ܰܐܝܺܩܳܘܣ . ܕ݁ܡܶܕ݁ܶܡ ܕ݁ܒ݂ܰܨܰܪܬ݁ܽܘܢ ܠܘܳܬ݂ܝ ܂ ܗܶܢܽܘܢ
                    ܡܰܠܺܝܘ .</ab>
                <ab type="verse" n="18">ܐܰܢܺܝܚܘ ܓ݁ܶܝܪ ܪܽܘܚܝ ܕ݁ܺܝܠܝ ܘܕ݂ܺܝܠܟ݂ܽܘܢ . ܗܘܰܝܬ݁ܽܘܢ ܗܳܟ݂ܺܝܠ
                    ܡܶܫܬ݁ܰܘܕ݁ܥܺܝܢ ܠܰܐܝܠܶܝܢ ܕ݁ܗܳܟ݂ܰܢܳܐ ܐܶܢܽܘܢ ܀</ab>
                <ab type="verse" n="19">ܫܳܐܠܳܢ̈ ܒ݁ܰܫܠܳܡܟ݂ܽܘܢ ܥܺܕ݂ܳܬ݂ܳܐ̈ ܟ݁ܽܠܗܶܝܢ ܕ݁ܒ݂ܰܐܣܺܝܰܐ ܀
                    ܫܳܐܠܺܝܢ ܒ݁ܰܫܠܳܡܟ݂ܽܘܢ ܣܰܓ݁ܺܝ ܒ݁ܡܳܪܰܢ ܆ ܐܰܩܶܠܳܘܣ ܘܰܦ݁ܪܺܝܣܩܺܠܰܐ ܂ ܥܰܡ ܥܺܕ̱݁ܬ݁ܳܐ
                    ܕ݁ܰܒ݂ܒ݂ܰܝܬ݁ܗܽܘܢ ܀</ab>
                <ab type="verse" n="20">ܫܳܐܠܺܝܢ ܒ݁ܰܫܠܳܡܟ݂ܽܘܢ ܐܰܚܰܝܢ̈ ܟ݁ܽܠܗܽܘܢ ܀ ܫܰܐܠܘ ܒ݁ܰܫܠܳܡܳܐ ܚܰܕ݂
                    ܕ݁ܚܰܕ݂ ܒ݁ܢܽܘܫܰܩܬ݁ܳܐ ܩܰܕ݁ܺܝܫܬ݁ܳܐ ܀</ab>
                <ab type="verse" n="21">ܫܠܳܡܳܐ ܒ݁ܰܟ݂ܬ݂ܳܒ݂ܰܬ݂ ܐܺܝܕ݂ܳܐ ܕ݁ܺܝܠܝ ܕ݁ܦ݁ܰܘܠܳܘܣ .</ab>
                <ab type="verse" n="22">ܡܰܢ ܕ݁ܠܳܐ ܪܳܚܶܡ ܠܡܳܪܰܢ ܝܶܫܽܘܥ ܡܫܺܝܚܳܐ ܂ ܢܶܗܘܶܐ ܚܪܶܡ . ܡܳܪܰܢ
                    ܐܶܬ݂ܳܐ .</ab>
                <ab type="verse" n="23">ܛܰܝܒ݁ܽܘܬ݂ܶܗ ܕ݁ܡܳܪܰܢ ܝܶܫܽܘܥ ܡܫܺܝܚܳܐ ܥܰܡܟ݂ܽܘܢ ܆</ab>
                <ab type="verse" n="24">ܘܚܽܘܒ݁ܝ ܥܰܡ ܟ݁ܽܠܟ݂ܽܘܢ ܒ݁ܰܡܫܺܝܚܳܐ ܝܶܫܽܘܥ ܀.܀.܀܀</ab>
            </div>

        </body>
    </text>
</TEI>
