<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8540">On the Iniquity of
                    the World (Memra 12) - <foreign>ܥܲܠ ܒܝܼܫܘܼܬܼ ܙܲܒܼܢܵܐ ܘܠܵܚܹܡ
                        ܠܒܼܵܥܘܼܬܼܵܐ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">The Oxford-BYU Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>Created by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person" ref=""/>
                </respStmt>
                <respStmt>
                    <resp>Edited by</resp>
                    <name type="person" ref=""
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person" ref=""
                        ><!-- Name of the person who transcribed the Syriac text --></name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <pubPlace>
                        <placeName ref="">Jean and Alexander Heard Library System, Vanderbilt
                            University, Nashville, Tennessee, USA</placeName>
                    </pubPlace>
                </distributor>
                <authority>The Oxford-BYU Syriac Corpus</authority>
                <idno type="URI">https://syriaccorpus.org/38</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <analytic>
                        <editor>D. Alphonsi Mingana</editor>
                    </analytic>
                    <monogr>
                        <title level="a">Narsai Doctoris Syri Homiliae et Carmina</title>
                        <imprint>
                            <pubPlace>Mosul</pubPlace>
                            <publisher>Typis Fratrum Praedicatorum</publisher>
                            <date when="1905">1905</date>
                        </imprint>
                        <extent>2 Volumes</extent>
                        <biblScope type="vol">1</biblScope>
                        <biblScope type="pp">100-117</biblScope>
                    </monogr>
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>The Oxford-BYU Syriac Corpus is a joint project of the University of Oxford and
                    Brigham Young University in collaboration with Vanderbilt University and the
                    Initiative for Digital Humanities, Media, and Culture at Texas A&amp;M
                    University.</p>
                <!-- Look at editorialDecl desription in P5 for labels (https://www.tei-c.org/release/doc/tei-p5-doc/en/html/ref-editorialDecl.html) and use as necessary to describe the corpus/text in question -->
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc>
            <change when="2017-03-08" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text>
        <body>
            <div1 type="part" n="12">
                <head>
                    <title>On the Iniquity of the World</title>
                </head>
                <head xml:lang="syr">
                    <title xml:lang="syr">ܥܲܠ ܒܝܼܫܘܼܬܼ ܙܲܒܼܢܵܐ ܘܠܵܚܹܡ ܠܒܼܵܥܘܼܬܼܵܐ</title>
                </head>
                <head type="page" n="100">M.I.100</head>
                <div2 xml:lang="syr">
                    <l>ܡܐܡܪܐ ܫܬܝܬܝܐ</l>
                    <l>ܥܲܠ ܒܝܼܫܘܼܬܼ ܙܲܒܼܢܵܐ ܘܠܵܚܹܡ ܠܒܼܵܥܘܼܬܼܵܐ</l>
                </div2>
                <div2 xml:lang="syr">
                    <l n="1">:ܒܝܼܫܘܼܬܼ ܢܸܓܼ̈ܕܹܿܐ ܕܒܸܠܥܲܬ̤ ܐܲܪܥܲܢ ܡܸܫܬܲܥܹܐ ܐ̄ܢܵܐ</l>
                    <l n="2">ܬܵܘ ܐܲܪ̈ܥܵܢܹܐ ܫܡܲܥܘ ܘܐܸܬܿܬܲܢܲܚܘ ܕܲܟܼܡܵܐ ܒܠܲܥܢܲܢ ܀</l>
                    <l n="3">:ܒܠܲܥ̣ܢܲܢ ܣܲܓܿܝ̣ ܠܦܘܼܬܼ ܒܝܼܫܘܼܬܲܢ ܕܥܸܫܢܲܬ̤ ܣܲܓܿܝܼ</l>
                    <l n="4">ܘܛܵܟ ܠܲܝܬܿ ܕܵܪܵܐ ܕܲܣܓܼܝܼܘ ܢܸܓܼܕܵܘ̈ܗܝ ܐܲܝܟ ܕܲܒܼܕܼܵܪ̈ܢ ܀</l>
                    <l n="5">:ܒܕܼܵܪܢ ܫܸܠܡܲܬ̤ ܗܵܝ̇ ܕܲܟܼܬܼܝܼܒܼܵܐ ܥܲܠ ܥܸܒܼܪ̈ܵܝܹܐ</l>
                    <l n="6">ܕܲܡܚܹ̇ܝܬܼ ܐܸܢܘܿܢ ܘܠܵܐ ܨܒܼܵܘ̣ ܩܲܒܸܿܠܘ ܙܢܲܝ̈ ܡܲܪܕܿܘܼܬܼܵܐ ܀</l>
                    <l n="7">:ܚܲܛܿܝܼܡܵܐܝܼܬܼ ܪܕܼܵܢ ܒܵܪܘܿܝܵܐ ܒܟܼܠܡܵܐ ܕܲܪܕܼܵܢ</l>
                    <l n="8">ܘܲܕܼܠܵܐ ܒܘܼܝܵܢ ܚܲܪ̣ܵ ܪܸܥܝܵܢܲܢ ܒܩܲܫܝܼܘܼܬܼ ܢܸܓܼܕܲܘ̈ܗܝ ܀</l>
                    <l n="9">:ܗܘ̤ ܡ̣ܢ ܚܘܼܒܵܐ ܪܕܼܵܢ ܐܲܝܟ ܐܲܒܼܵܐ ܕܪܵܕܹܐ ܠܲܒܼܢܵܘ̈ܗܝ</l>
                    <l n="10">ܘܒܼܝܼܫܘܼܬܼ ܝܲܨܪܵܢ ܠܵܐ ܒܸܣܡܲܬ̤ ܠܵܗ̇ ܡܲܪܕܿܘܼܬܼ ܚܘܼܒܹܿܗ ܀</l>
                    <l n="11">:ܒܲܥܪܝܼܪܵܐܝܼܬܼ ܪܕܼܵܐ ܗ̄ܘ̣ܵܐ ܟܝܵܢܲܢ ܒܲܫܟܼܝܼܪ̈ܵܬܼܵܐ</l>
                    <l n="12">ܘܠܵܐ ܨܒܼ݂ܵܐ ܩܲܒܸܿܠ ܢܝܼܪܵܐ ܢܝܼܚܵܐ ܕܦܘܼܠܚܵܢ ܡ̇ܪܹܗ ܀</l>
                    <l n="13">ܐܲܝܟ ܕܲܒܼܢܝܼܪܵܐ ܟܲܕܼ ܢܵܗ̇ ܠܢܲܦܫܲܢ ܒܵܪܹܐ ܢܲܦܫܹܗ: ܘܢܸܘܪܲܬ̤ ܒܸܥܛܲܬ̤
                        ܘܬܲܒܪܵܬ̤ ܢܝܼܪܵܐ ܕܦܘܼܩܕܵܢ ܡܸܠܵܘ̈ܗܝ ܀</l>
                    <l n="14">:ܚܲܝܘ̄ܬܼܵܢܵܐܝܼܬܼ ܪܕܲܬ̤ ܚܲܝܘܼܬܼܵܐ ܕܦܵܪܘܿܫܘܼܬܲܢ</l>
                    <l n="15">ܘܛܼܵܒܼ ܡ̣ܢ ܚܲܝܘ̄ܬܼܵܐ ܢܸܟܼܬܲܬ̤ ܡܸܠܹ̈ܐ ܕܲܡܚܲܟܿܡܵܢܹ̈ܝܗ̇ ܀</l>
                    <l n="16">:ܒܲܕܼܡܘܼܬܼ ܟܲܠ̈ܒܹܿܐ ܢܒܲܚ̣ܘ ܚܘܼܫܵܒܲܝ̈ܢ ܒܪ̈ܵܥܵܘܵܬܲܢ</l>
                    <l n="17">ܘܠܵܐ ܦܪ݂ܲܫ ܗܵܘܢܲܢ ܡ̇ܪܹܐ ܒܲܝܬܵܐ ܡ̣ܢ ܢܘܼܟܼܪܵܝܐ ܀</l>
                    <l n="18">:ܟܲܠܒܵܐ ܦܵܪܹ̇ܫ ܚܙܵܬܼܵܐ ܕܡ̇ܪܹܗ ܘܲܡܚܲܪܟܸܿܫ ܠܹܗ</l>
                    <l n="19">ܘܠܸܒܲܢ ܠܵܐ ܦܪ݂ܲܫ ܐܵܦܠܵܐ ܦܵܪܹܫ ܐܲܝܠܹܝܢ ܕܟܹܐ̈ܢܵܢ ܀</l>
                    <l n="20">:ܘܲܕܸܠܵܐ ܦܪܲܫܢ̣ܲܢ ܐܲܝܟ ܦܵܪ̈ܘܿܫܹܐ ܘܩܲܢܝܲܝ̈ ܡܸܠܬܼܵܐ</l>
                    <l n="21">ܐܲܪܝܼܡ ܐܝܼܕܹܗ ܝܵܗܹ̇ܒܼ ܡܸܠܬܼܵܐ ܘܲܡ̣ܚܵܢ ܪܲܒܿܬܼ ܀</l>
                    <l n="22">:ܪܲܒܲܬܼ ܢܲܓܼܕܲܢ ܗܵܘ̇ ܦܘܼܩܕܵܢܵܐ ܕܟܹܐܝܢ ܦܘܼܩܕܵܢܹܗ</l>
                    <l n="23">ܘܚܲܬܝܼܬܼܵܐܝܼܬܼ ܦܲܪܣܝܼ ܐܸܢܹܝܢ ܠܲܫܟܼܝܼܪ̈ܵܬܲܢ ܀</l>
                </div2>
                <head type="page" n="101">M.I.101</head>
                <div2 xml:lang="syr">
                    <l n="24">:ܒܢܸܓܼܕܲܝ̈ܢ ܨܵܪܵܗ̇ ܠܒܼܝܫܘܼܬܼ ܝܲܨܪܵܐ ܕܲܒܼܓܼܵܘ ܢܲܦܫܲܢ</l>
                    <l n="25">ܘܲܓܼܠܵܗ̇ ܘܚܵܘܝܵܗ̇ ܠܥܹܝܢ ܐܲܪ̈ܥܵܢܹܐ ܘܲܫܡܲܝܵܢܹ̈ܐ ܀</l>
                    <l n="26">:ܫܡܲܝܵܐ ܘܐܲܪܥܵܐ ܗܘ̤ܵܘ ܚܲܙܝܹ̈ܐ ܠܲܒܼܟܼܝܼܪ̈ܵܬܲܢ</l>
                    <l n="27">ܘܲܒܼܡܲܪܕܿܘܼܬܲܢ ܝܲܠܝ̣ܦܘܼܗܝ ܠܥܵܘ̣ܠܲܢ ܕܲܡܣܲܬܲܪ ܗ̄ܘ̣ܵܐ ܀</l>
                    <l n="28">:ܒܩܲܫܝܘܼܬܼ ܢܸܓܼܕܲܝ̈ܢ ܚܵܪ̣ܘ ܓܲܠܝܵܐܝܼܬܼ ܡܠܝܼ̈ܠܹܐ ܘܚܲܪ̈ܫܹܐ</l>
                    <l n="29">ܘܐܲܝܟ ܕܲܒܼܟܲܦܹ̈ܐ ܬܲܩ݂ܠܘܼܗܝ ܠܥܵܘ̣ܠܲܢ ܕܲܟܼܡܵܐ ܥܵܘܵܠ ܀</l>
                    <l n="30">:ܐܲܝܟ ܡܲܚܙܝܼܬܼܵܐ ܗܘ̤ܵܬܼ ܡܲܪܕܿܘܼܬܼܵܐ ܕܲܒܼܝܵܘ̈ܡ̇ܬܲܢ</l>
                    <l n="31">ܘܢܸܬܼܥܲܬ̤ ܒܝܼܫܬܵܐ ܕܲܫܟܼܝܼܪ̈ܵܬܲܢ ܛܵܒܼ ܡ̣ܢ ܢܸܓܼܕܲܝ̈ܢ ܀</l>
                    <l n="32">:ܥܫܸ̣ܢ ܒܝܼ̈ܫܵܬܲܢ ܡ̣ܢ ܡܲܚ̈ܘܵܬܲܢ ܕܠܵܐ ܡܸܢܝܵܢܵܐ</l>
                    <l n="33">ܘܠܵܐ ܪܢܵܐ ܠܸܒܲܢ ܝܲܩܝܼܪ ܠܸܒܵܐ ܒܝܘܼܩܪܵܐ ܕܥܵܘ̣ܠܹܗ ܀</l>
                    <l n="34">:ܘܲܕܼܠܵܐ ܪܢܲܝܢܲܢ ܐܲܝܟ ܕܲܦܠܸܐ ܗ̄ܘ̣ܵܐ ܠܝܲܕܲܘܼܥܬܼܵܢܹ̈ܐ</l>
                    <l n="35">ܙܲܩܬܿܘܼܢ ܢܸܓܼ̈ܕܹܿܐ ܐܲܝܟ ܕܲܠܚܲܝܘ̄ܬܼܵܐ ܕܠܵܐ ܒܘܼܝܵܢܵܐ ܀</l>
                    <l n="36">:ܐܲܝܟ ܕܲܠܚܲܝܘ̄ܬܼܵܐ ܙܲܩܬ݂ܲܢ ܪܸܡܙܵܐ ܐܲܠܵܗܵܝܵܐ</l>
                    <l n="37">ܘܫܸܠܡܲܬ̤ ܨܹܐܕܲܝܢ ܗܵܝ̇ ܕܐܸܬܼܡܲܠܠܲܬ̤ ܡ̣ܢ ܚܲܟܿܝܼܡܵܐ ܀</l>
                    <l n="38">:ܒܫܲܒܼܛܵܐ ܘܙܸܩܬܵܐ ܪܕܼܵܐ ܚܲܟܿܝܼܡܵܐ ܠܚܘܼܬܼܪܵܐ ܣܲܟܼܠܵܐ</l>
                    <l n="39">ܘܚܲܕܼ ܠܘܼܚܵܡܵܐ ܓܼܘܲܪ ܥܲܠ ܚܲܪ݁ܫܹܐ ܘܥܲܠ ܡܲܠܵܠܹ̈ܐ ܀</l>
                    <l n="40">:ܐܲܝܟ ܕܲܠܚܲܝܘ̄ܬܼܵܐ ܙܲܩ̣ܬܿܘܼܗ̇ ܠܢܲܦܫܲܢ ܙܢܲܝ̈ ܡܲܚ̈ܘܵܬܵܐ</l>
                    <l n="41">ܘܠܵܐ ܐܸܬܼܟܲܒܼܫܲܬ̤ ܡ̣ܢ ܒܝܼܫܘܼܬܼܵܐ ܕܲܫܟܼܝܼܪ̈ܵܬܵܗ̇ ܀</l>
                    <l n="42">:ܟܲܦ݂ܲܢ ܟܲܦܢܵܐ ܘܠܵܐ ܐܸܬܼܪܲܟܼܢܲܬ̤ ܪܵܡܘܼܬܼ ܪܘܼܚܲܢ</l>
                    <l n="43">ܡ̣ܚܵܢ ܟܘܼܪܗܵܢܵܐ ܘܠܵܐ ܐܸܬܼܡܲܚܠܲܬ̤ ܬܲܙܝܼܙܘܼܬܿܢ ܀</l>
                    <l n="44">:ܒܲܠܥ݂ܲܢ ܡ̇ܘܬܵܐ ܘܐܲܥܸܠ ܚܲܝ̣ܒܼܫܲܢ ܒܗܵܘܬܼܵܐ ܕܲܫܝܘܿܠ</l>
                    <l n="45">ܘܠܵܐ ܙܵܥ ܠܸܒܲܢ ܡ̣ܢ ܣܘܼܪܵܕܼܵܐ ܡܠܹܐ ܣܘܼܪ̈ܕܹܐ ܀</l>
                    <l n="46">:ܢܦܲܠ̣ ܐܲܝܟ ܕܲܟܼܬܼܝܼܒܼ ܫ̈ܠܲܕܹܐ ܕܐ̄ܢܵܫܵܐ ܒܲܕܼܡܘܼܬܼ ܙܸܒܼܠܵܐ</l>
                    <l n="47">ܘܠܵܐ ܢܦܲܠ̣ ܪܵܘܡ̇ܐ ܕܲܚܬܼܝܼܪܘܼܬܲܢ ܡ̣ܢ ܫܘܼܥܠܵܝܹܗ ܀</l>
                    <l n="48">:ܚܸܒܼܫܲܬ̤ ܐܲܪܥܵܐ ܘܠܵܐ ܝܸܗ̄ܒܲܬ̤ ܠܲܢ ܦܹܐܪܹ̈ܐ ܘܙܲܪ̈ܥܹܐ</l>
                    <l n="49">ܘܠܵܐ ܓܵܙ̣ ܢܸܒܼܥܵܐ ܕܙܲܠܝܼܠܘܼܬܿܢ ܡ̣ܢ ܡܲܪܕܿܝܼܬܹܗ ܀</l>
                    <l n="50">:ܫܲܚܠܸܦ ܐܵܐܲܪ ܙܢܲܝ̈ ܫܘܚܠܵܦܹ̈ܐ ܕܲܡܟܼܢܝܼܢ ܒܹܗ</l>
                    <l n="51">ܘܚܹܐܦܹܗ ܕܪܘܼܓܼܙܲܢ ܠܵܐ ܐܸܫܬܲܚܠܲܦ ܡ݂ܢ ܡܵܐ ܕܐܝܼܬܼܘܗܝ ܀</l>
                    <l n="52">ܐܲܙܝ̣ܥܘ ܠܐܲܪܥܵܐ ܪ̈ܲܥܡܹܐ ܘܒܲܪ̈ܩܹܐ ܕܠܵܐ ܒܲܥܝܵܕܼܵܐ: </l>
                </div2>
                <head type="page" n="102">M.I.102</head>
                <div2 xml:lang="syr">
                    <l n="53">ܘܠܵܐ ܙܵܥ ܝܲܨܪܲܢ ܝܲܨܪܵܐ ܡ̣ܢ ܩܲܫܝܘܼܬܹܗ ܀</l>
                    <l n="54">:ܬܲܒܲܪ ܒܲܪܕܼܵܐ ܓܘܼܫܢܹ̈ܐ ܘܬܹܐܢܹ̈ܐ ܥܲܡ ܟܠ ܦܹܐܪ̈ܝܼܢ</l>
                    <l n="55">ܘܠܵܐ ܣܲܪܸܕܼܬܲܢ ܚܙܵܬܼܵܐ ܕܐܝܼܬܹܝܗ̇ ܕܪܘܼܓ̣ܙܵܐ ܀</l>
                    <l n="56">:ܗ̤ܘܲܝ̈ ܐܵܬܼ̈ܘܵܬܼܵܐ ܕܼܲܕܼܚܝܼ̈ܠܝܢ ܗ̣̄ܘܲܝ̈ ܡ̣ܢ ܐܵܬܼ̈ܘܵܬܼܵܐ</l>
                    <l n="57">ܘܠܵܐ ܒܥ݂ܵܘ ܗܵܘܢܲܢ ܕܡ̇ܢܲܐ ܗ̄ܝܼ ܥܸܠܬܼܵܐ ܕܒܼܘܼܕܵܩܲܝ̈ܗܹܝܢ ܀</l>
                    <l n="58">:ܗܘ̤ܿܘ ܢܸܟܼܝܵܢܹ̈ܐ ܕܩܲܡܨܵܐ ܘܙܵܚܠܵܐ ܕܠܵܐ ܚܙܹܝܢ ܗ̄ܘ̣ܵܘ ܠܲܢ</l>
                    <l n="59">ܘܠܵܐ ܫܲܐܸܠܢܲܢ ܕܡܸܛܠ ܡ̇ܢܵܐ ܣܒܼܝܼܣܝܼܢ ܢܸܓܼܕܿܝܼ̈ܢ ܀</l>
                    <l n="60">:ܐܲܟܼܠܝ̣ܘܼܗܝ ܠܐܘܼܟܼܠܲܢ ܟܝܵܢܹ̈ܐ ܫܝܼܛܹ̈ܐ ܘܠܵܐ ܦܵܪ̈ܘܿܫܹܐ</l>
                    <l n="61">ܘܠܵܐ ܥܲܩܸܒܼܢܲܢ ܕܡܲܢ̣ܘܼ ܝܲܗ̄ܒܲܢ ܐܘܼܟܼܠܵܐ ܀</l>
                    <l n="62">:ܓ̣ܡܲܪ ܡܵܙܘܿܢܲܢ ܘܲܒܼܛܸܠ ܥܲܡܠܲܢ ܘܲܛܠܸܩܘ ܚܲܝܲܝ̈ܢ</l>
                    <l n="63">ܘܠܲܝܬܿ ܒܲܢ ܕܸܡܨܸܐ ܕܢܩܘܿܡ ܒܐܲܦܲܝ̈ܢ ܘܲܢܣܲܝܲܥ ܠܲܢ ܀</l>
                    <l n="64">:ܘܵܝ ܠܲܢ ܕܲܠܡܵܐ ܓܵܡܲ݁ܪ ܓܸܢܣܲܢ ܒܩܲܫܝܘܼܬܼ ܢܸܓܼ̈ܕܹܿܐ</l>
                    <l n="65">ܘܠܵܐ ܦܵܐܹ̇ܫ ܠܲܢ ܣܪܝܼܕܼܵܐ ܕܚܲܝܹ̈ܐ ܒܹܝܬܼ ܐܲܪ̈ܥܵܢܹܐ ܀</l>
                    <l n="66">:ܘܵܝܠܲܢ ܕܲܠܡܵܐ ܗܵܘܹ̇ܝܢ ܨܹܐܕܷܲܢ ܗܵܠܹܝܢ ܕܲܗ̤ܘܲܝ̈</l>
                    <l n="67">ܢܘܼܪܵܐ ܕܿܣܕܘܿܡ ܘܗܵܘܬܼܵܐ ܕܒܸܠܥܲܬ̤ ܠܲܕܼܒܹܝܬܼ ܕܵܬܼܵܢ ܀</l>
                    <l n="68">:ܐܝܼܬܲܝܗܘܿܢ ܒܲܢ ܙܢܲܝ̈ ܒܝܼܫܵܬܼܵܐ ܗܵܠܹܝܢ ܕܲܬܼܢܹܝܬܼ</l>
                    <l n="69">ܘܣܵܗ̇ܕܿܝܼܢ ܟܹܐܒܹ̈ܐ ܕܒܸܠܥܲܬ̤ ܐܲܪܥܲܢ ܕܐܝܼܬܲܝܗܘܿܢ ܒܲܢ ܀</l>
                    <l n="70">:ܒܟܹܐܒܹ̈ܐ ܕܐܲܪܥܲܢ ܡܸܬܼܒܲܩܸܐ ܐ̄ܢܵܐ ܕܲܣܒܼܝܼܣܝܼܢ ܒܲܢ</l>
                    <l n="71">ܘܗܵܐ ܡܛܲܝܲܒܼ ܐ̄ܢܵܐ ܕܐܸܣܕܿܘܿܪ ܐܸܢܘܿܢ ܩܕܼܵܡ ܫܵܡܘܿܥܹ̈ܐ ܀</l>
                    <l n="72">:ܬܵܘ ܫܵܡܘܼܥܹ̈ܐ ܫܡܲܥܘ ܬܲܫܥܝܼܬܵܐ ܕܲܙܢܲܝ̈ ܟܹܐܒܲܝ̈ܢ</l>
                    <l n="73">ܘܙܘܥܘܼ ܘܐܸܬܿܬܲܢܲܚܘ ܥܲܠ ܡܲܚ̈ܘܵܬܼܵܐ ܕܕܼܵܪܲܢ ܒܝܼܫܵܐ ܀</l>
                    <l n="74">:ܕܵܪܲܢ ܒܝܼܫܵܐ ܐܲܒܼܐܸܫ ܣܲܓܿܝܼ ܡ̣ܢ ܟܠ ܕܵܪ̈ܝܼܢ</l>
                    <l n="75">ܘܡܸܛܠ ܗܵܢܵܐ ܣܒܼܝܼܣܝܼܢ ܢܸܓܼܕܵܘ̈ܗܝ ܡ̣ܢ ܟܠ ܕܵܪ̈ܝܼܢ ܀</l>
                    <l n="76">:ܣܲܢܝܘܼܬܼ ܥܵܘ̣ܠܲܢ ܚܙ̣ܵܐ ܗܵܘ̇ ܪܸܡܙܵܐ ܕܲܚܙܹܐ ܠܹܗ ܟܠ</l>
                    <l n="77">ܘܐܲܗܦܸܟ ܐܲܦܹ̈ܐ ܕܒܲܣܝܼܡܘܼܬܹܗ ܡ̣ܢ ܣܲܢ̈ܝܵܬܼܵܢ ܀</l>
                    <l n="78">:ܐܲܦܹ̈ܐ ܕܚܸܡܬܼܵܐ ܚܵܘܝܼ ܨܹܐܕܲܝܢ ܠܵܐ ܚܸܡܬܼܵܢܵܐ</l>
                    <l n="79">ܘܙܵܥܲܬ̤ ܐܲܪܥܵܐ ܘܩܲܪܝܼܒܼܵܐ ܗ̄ܘ̣ܵܬܼ ܕܬܘܸܐ ܗܵܘܬܼܵܐ ܀</l>
                    <l n="80">:ܠܟܼܠܵܗ̇ ܒܪܝܼܬܵܐ ܐܲܙܝܼܥ ܥܵܘ̣ܠܲܢ ܒܥܵܘܵ݁ܠܘܼܬܹܗ</l>
                    <l n="81">ܘܠܵܐ ܦ̣ܵܫ ܡܸܕܹܿܡ ܕܠܵܐ ܐܸܙܕܲܥܙܲܥ ܒܲܫܟܼܝܼܪ̈ܬܲܢ ܀</l>
                    <l n="82">:ܠܟܼܠܹܗ ܥܵܠܡܵܐ ܫܲܟܲܪ ܚܸܙܘܵܐ ܕܲܫܟܼܝܼܪ̈ܵܬܿܢ</l>
                    <l n="83">ܘܢܸܕܲܬ̤ ܡܸܢܲܢ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ ܀</l>
                    <l n="84">:ܚܙܵܬܼܵܐ ܫܟܼܝܼܪܬܵܐ ܕܣܲܢܝܘܼܬܼ ܥܵܘ̣ܠܲܢ ܚ̣ܙܵܘ ܪ̈ܘܼܚܵܢܹܐ</l>
                    <l n="85">ܘܛܲܢ̣ܘ ܘܐܸܬܼܥܲܙܙܲܘ ܕܲܢܢܲܓܿܕܘܼܢܵܝܗܝ ܒܙܵܘܥ̈ܘ̈ܗܝ ܕܐܵܐܲܪ ܀</l>
                    <l n="86">:ܒܡܲܪܵܚܘܼܬܲܢ ܚܵܝ̣ܪܘ ܘܐܸܬܒܲܩܝܼܘ ܚܵܙܝܲܝ̈ ܫܦܝܼܪ</l>
                    <l n="87">ܘܲܠܒܸܫܘ ܙܲܝܢܵܐ ܕܲܢܡܲܟܿܟܼܘܼܢܵܗ̇ ܠܲܛܪܘܼܢܘܼܬܲܢ ܀</l>
                </div2>
                <head type="page" n="103">M.I.103</head>
                <div2 xml:lang="syr">
                    <l n="88">:ܗܵܘ̇ ܦܘܼܩܕܵܢܵܐ ܕܐܲܩܝܼܡ ܐܸܢܘܿܢ ܥܲܠ ܬܸܫܡܸܫܬܲܢ</l>
                    <l n="89">ܗܘ̤ ܦܩ݂ܲܕܼ ܐܸܢܘܿܢ ܕܢܲܪܡܘܿܢ ܐܝܼܕܼܵܐ ܒܲܫܛܵܪ ܢܸܓܼܕܲܝ̈ܢ ܀</l>
                    <l n="90">:ܣܲܩܪܵܐ ܕܢܸܓܼܕܹ̈ܐ ܟ̣ܬܲܒܼ ܗܵܘ̇ ܡܲܠܟܵܐ ܕܲܠܥܸܠ ܡ̣ܢ ܟܠ</l>
                    <l n="91">ܘܝܲܗ̣̄ܒܹܿܗ ܠܟܸܢܫܹ̈ܐ ܕܲܫܡܲܝܵܢܹ̈ܐ ܕܢܲܝܬܿܘܿܢ ܨܹܐܕܲܢ ܀</l>
                    <l n="92">:ܐܲܝܟ ܦܵܪܲܚܬܼܵܐ ܦܪܲܚܝ̣ܘ ܦܵܪ̈ܘܿܚܹܗ ܩܕܼܵܡ ܦܘܼܩܕܼܵܢܵܐ</l>
                    <l n="93">ܘܩܲܠܝܼܠܵܐܝܼܬܼ ܓ̣ܡܲܪܘ ܒܲܥ̣ܒܼܵܕܼܵܐ ܙܢܲܝ̈ ܡܲܚ̈ܘܵܬܲܢ ܀</l>
                    <l n="94">:ܐܵܦܵܦܵܣܝܼܣ ܕܥܲܠ ܡܲܚ̈ܘܵܬܲܢ ܚܙ̣ܵܘ ܕܿܪܗܝܼܒܼܵܐ</l>
                    <l n="95">ܘܲܪܗܝܼܒܼܵܐܝܼܬܼ ܣܥ݂ܲܪܘ ܨܸܒܼܝܵܢܵܐ ܕܲܡܫܲܕܪܵܢܗܘܿܢ ܀</l>
                    <l n="96">:ܒܥܲܪܩܹܐ ܕܪܘܼܚܵܐ ܡܲܬܼܚܘܼܗܝ ܠܓܸܢܣܲܢ ܐ̄ܚܝܵܢܹ̈ܐ ܕܓܸܢܣܲܢ</l>
                    <l n="97">ܘܲܒܼܫܲܒܿܘܼܩܹ̈ܐ ܕܟܼܦܢܵܐ ܘܨܲܗܝܵܐ ܒܲܣܒܸܿܣܘ ܦܲܓܼܪܲܢ ܀</l>
                    <l n="98">ܣܪ̈ܵܩܹܐ ܕܟܹܐܒܹ̈ܐ ܠ̣ܒܲܟܼܘ ܒܐܝܼܕܲܝ̈ܗܘܿܢ ܠܵܐ ܓܘܼܫܡܵܢܹ̈ܐ:܆</l>
                    <l n="99">ܘܣܲܪܩܘܼܗܝ ܠܓܼܘܼܫܡܲܢ ܒܚܲܪܝܼܦܘܼܬܼܵܐ ܕܲܣܪ̈ܵܩܲܝܗܘܿܢ ܀</l>
                    <l n="100">:ܐܲܝܟ ܠܸܣܛܵܝܵܐ ܩܕܼܵܡ ܕܲܝܵ̇ܢܵܐ ܬܠܵܐ̣ܘܼܗܝ ܠܥܲܡܲܢ</l>
                    <l n="101">ܘܫܲܪܝܼ ܡܲܝܠܸܠ ܡ̣ܢ ܩܲܫܝܘܼܬܼܵܐ ܕܢܓܼ̈ܕܹܿܐ ܕܲܥܠܵܘܗܝ ܀</l>
                    <l n="102">:ܒܠܲܥ̣ ܘܐܸܬܼܒܲܣܒܲܣ ܟܠܹܗ ܒܟܼܠܹܗ ܐܲܝܟ ܣܵܪܘܿܚܵܐ</l>
                    <l n="103">ܘܲܒܼܟܼܵܐ ܘܐܲܝܠܸܠ ܘܠܵܐ ܨܒܼ̣݂ܵܘ ܨܵܬܼܘܼܗܝ ܥܲܒܼܕܲܝ̈ ܡܲܠܟܵܐ ܀</l>
                    <l n="104">:ܡܲܠܟܵܐ ܕܥܲܠ ܟܠ ܦ̣ܩܲܕ ܥܲܡܲܢ ܕܪܵܚܹ̇ܡ ܥܵܘ̣ܠܵܐ</l>
                    <l n="105">ܕܲܢܢܲܓܿܕܼܘܼܢܵܗ̇ ܠܡܲܪܵܚܘܼܬܲܢ ܕܠܵܐ ܚܵܘܣܵܢܵܐ ܀</l>
                    <l n="106">:ܕܠܵܐ ܚܵܘܣܵܢܵܐ ܢܲܓܿܕܼܘܼܢ ܟܸܢܫܹ̈ܐ ܕܲܫܡܲܝܵܢܹ̈ܐ</l>
                    <l n="107">ܘܛܵܟ ܠܵܐ ܫܵܠܹ̇ܝܢ ܡ̣ܢ ܡܲܪܕܿܘܼܬܲܢ ܥܕܲܡ̇ܐ ܠܚܲܪܬܼܵܐ ܀</l>
                    <l n="108">:ܒܪܲܒܿܘܼܬܼ ܥܵܘ̣ܠܵܢ ܚܵܪܘܼ ܐܵܦ ܚܵܝ̇ܪܝܼܢ ܐܲܡܝܼܢܵܐܝܼܬܼ</l>
                    <l n="109">ܥܲܠܗܵܝ̇ ܬܲܠܝܵܐ ܐܝܼܕܼܵܐ ܕܲܒܼܗܘܿܢ ܠܥܸܠ ܡ̣ܢ ܚܲܨܲܝܢ ܀</l>
                    <l n="110">:ܡܸܕܲܥ ܝܵܕܼܥ̇ܝܼܢ ܕܠܵܐ ܗܵܦܟܿܝܼܢܲܢ ܡ̣ܢ ܣܲܢ̈ܝܵܬܲܢ</l>
                    <l n="111">ܘܡܸܛܠ ܗܵܕܹܐ ܠܒܼܝܼܫܝܼܢ ܪܘܼܓܼܙܵܐ ܥܲܠ ܬܲܒܼ̈ܥܵܬܲܢ ܀</l>
                    <l n="112">:ܚܵܘܒܲܬܼ ܚܵܘܒܲܝ̈ܢ ܥܸܫܢܲܬ̤ ܣܲܓܿܝܼ ܠܒܲܪ ܡ̣ܢ ܛܲܟܼܣܵܐ</l>
                    <l n="113">ܘܗܵܐ ܬܵܒܼܥ̇ܝܼܢ ܠܲܢ ܙܢܲܝ̈ ܪܸܒܿܝܼܬܼܵܐ ܕܐܸܓܲܪ ܨܹܐܕܲܝܢ ܀</l>
                    <l n="114">:ܐ̄ܫܛܵܪܵܐ ܕܚܵܘ̈ܒܹܿܐ ܚܵܝ̣ܒܼ ܒܲܪܢܵܫܲܢ ܠܒܲܪ ܡ̣ܢ ܐ̄ܢܵܫܵܐ</l>
                    <l n="115">ܘܲܕܼܠܵܐ ܦܪܲܥܢ̣ܵܝܗܝ ܗܵܐ ܦܵܪܥ̇ܝܼܢܲܢ ܕܠܵܐ ܡ̣ܢ ܛܲܝܒܿܘܼ ܀</l>
                    <l n="116">ܛܵܠܘܿܡ̇ܐܝܼܬܼ ܣܥ݂ܲܪ ܨܸܒܼܝܵܢܲܢ ܒܚܵܘܒܲܬܼ ܚܵܘܒܲܝ̈ܢ ܀</l>
                    <l n="117">ܥܲܠ ܗܵܝ̇ ܩܲܫ̈ܝܵܢ ܐܵܦ ܡܲܚ̈ܘܵܬܲܢ ܡ̣ܢ ܟܠ ܕܵܪ̈ܝܼܢ ܀</l>
                    <l n="118">:ܕܠܵܐ ܐܸܬܼܚܲܦܲܛܢ ܐܲܝܟ ܚܲܝܵܒܹ̈ܐ ܠܡܸܦܪܲܥ ܪܹܫܵܐ</l>
                    <l n="119">ܗܵܐ ܦܵܪܥ̇ܝܼܢܲܢ ܐܵܦ ܪ̈ܲܒܿܝܵܬܼܵܐ ܕܥܲܦ̣ ܪܸ̈ܒܿܝܵܬܼܵܐ ܀</l>
                </div2>
                <head type="page" n="104">M.I.104</head>
                <div2 xml:lang="syr">
                    <l n="120">:ܪܸ̈ܒܿܝܵܬܼ ܡܸܬܿܬܲܒܼܥܝܼܢܲܢ ܠܦܘܼܬܼ ܒܝܼܫܘܼܬܲܢ</l>
                    <l n="121">ܘܬܼܘܼܒܼ ܫܵܘܹ̇ܝܢܲܢ ܐܲܝܟ ܛܵܠܘܿܡܹ̈ܐ ܕܲܛܠ݂ܲܡܘ ܣܲܓܿܝܼ ܀</l>
                    <l n="122">:ܣܲܓܿܝܼ ܛܠ݂ܲܡܢܲܢ ܘܣܵܗܹ̇ܕܼ ܝܲܨܪܲܢ ܕܣܲܓܿܝܼ ܛܠܲܡ̣ܢܲܢ</l>
                    <l n="123">ܘܛܵܟ ܠܵܐ ܛܵܠ̇ܡܝܼܢ ܫܹܐܕܹ̈ܐ ܛܠܘܼܡܝܵܐ ܕܕܼܵܡܹ̇ܐ ܠܕܝܼܠܲܢ ܀</l>
                    <l n="124">:ܛܵܠ̇ܡܝܼܢ ܫܹܐܕܹ̈ܐ ܘܪܵܢܹܝܢ ܕܲܛܠ݂ܲܡܘ ܘܝܵܕܼܥ̇ܝܼܢ ܕܐܲܣܟܸܿܠܘ</l>
                    <l n="125">ܚܢܲܢ ܠܵܐ ܪܢܲܝ̣ܢܲܢ ܘܠܵܐ ܩܲܛܪܸܓܼܢܲܢ ܠܲܫܟܼܝܼܪ̈ܵܬܲܢ ܀</l>
                    <l n="126">:ܘܲܕܼܠܵܐ ܪܢܲܝ̣ܢܲܢ ܐܲܝܟ ܕܲܦܐܹܐ ܗ̄ܘ̣ܵܐ ܠܝܲܕܿܘܼܥܬܵܢܹ̈ܐ</l>
                    <l n="127">ܗܵܐ ܪܵܕܹܝܢ ܠܲܢ ܟܝܵܢܹ̈ܐ ܚܲܪ̈ܫܹܐ ܒܲܟܼܝܵܢܲܝ̈ܗܘܿܢ ܀</l>
                    <l n="128">:ܘܲܕܼܠܵܐ ܨܒܲܝ݂ܢܲܢ ܠܲܡܕܲܢ ܢܲܦܫܲܢ ܒܕܝܼܢܵܐ ܕܢܲܦܫܲܢ</l>
                    <l n="129">ܗܵܐ ܕܵܐܹ̇ܢ ܠܲܢ ܪܸܡܙܵܐ ܟܹܐܢܵܐ ܕܟܹܐܝܢ ܒܘܼܚܪܵܢܹܗ ܀</l>
                    <l n="130">:ܠܟܹܐܢܘܼܬܼ ܪܸܡܙܹܗ ܝܲܗ̣̄ܒܹܿܗ ܠܕܝܼܢܲܢ ܪܲܒܿ ܕܲܝܵܢܹ̈ܐ</l>
                    <l n="131">ܕܢܸܕܲܥ ܕܐܝܼܬܼ ܠܹܗ ܐܵܦ ܟܹܐܢܘܼܬܼܵܐ ܕܠܵܐ ܡܸܙܕܲܟܼܝܵܐ ܀</l>
                    <l n="132">:ܛܵܒܼ ܟܹܐܢܵܐܝܼܬܼ ܒܲܚ̣ܪܹܗ ܠܕܝܼܢܵܐ ܕܛܵܠܘܼܡܘܼܬܿܢ</l>
                    <l n="133">ܘܲܓܼܙ݂ܲܪ ܕܝܼܢܵܐ ܠܦܘܼܬܼ ܒܝܼ̈ܫܵܬܼܵܐ ܕܡܸܬܼܢܲܓܿܕܼܵܢܹ̈ܐ ܀</l>
                    <l n="134">:ܒܓܼܵܘ ܡܲܣܐܬܼܵܐ ܕܒܼܵܚܘܿܪܘܼܬܹܗ ܣܵܡ̣ܹܗ ܠܥܵܘ̣ܠܲܢ</l>
                    <l n="135">ܘܕܲܢ̣ܬܲܥ ܣܲܓܿܝܼ ܣ̣ܵܡ ܠܹܗ ܢܸܓܼ̈ܕܹܿܐ ܠܘܼܩܒܲܠ ܝܘܼܩܪܹܗ ܀</l>
                    <l n="136">:ܠܲܙܢܲܝ̈ ܥܵܘ̣ܠܵܐ ܦܲܠܸܓܼ ܢܸܓܼ̈ܕܹܿܐ ܕܥܲܠ ܥܵܘܵܠܹ̈ܐ</l>
                    <l n="137">ܘܟܼܠܚܲܕܼ ܡܸܢܗܘܿܢ ܬܲܒܼܥܹ݂ܗ ܒܢܸܓܼܕܵܐ ܕܥܵܗܹ̇ܝܢ ܗ̄ܘ̣ܵܐ ܠܹܗ ܀</l>
                    <l n="138">:ܠܪܸܚܡܲܬܼ ܟܸܣܦܵܐ ܥܲܩ̣ܪܵܗ̇ ܒܡܲܪܵܐ ܕܡܸܣܟܹܿܢܘܼܬܼܵܐ</l>
                    <l n="139">ܕܠܵܐ ܬܘܼܒܼ ܬܲܚܸܠܦ ܘܬܸܛܥܲܢ ܦܹܐܪܹ̈ܐ ܕܟܸܣܦܵܐ ܪܓܼܝܼܓܼܵܐ ܀</l>
                    <l n="140">:ܠܪܸܚܡܲܬܼ ܫܘܼܒܼܚܵܐ ܦܲܣܩܵܗ̇ ܒܢܵܪܓܵܐ ܕܡܲܟܿܝܼܘܼܬܼܵܐ</l>
                    <l n="141">ܕܠܵܐ ܬܸܨܛܲܢܲܥ ܠܡܸܕܒܲܨ ܐ̄ܢܵܫܵܐ ܒܥܘܼܩܣܵܐ ܕܫܘܼܒܼܚܵܐ ܀</l>
                    <l n="142">:ܠܥܵܠܘܿܒܼܘܼܬܼܵܐ ܓܲܙܪܵܗ̇ ܒܦܲܪܙܠܵܐ ܕܲܨܪܝܼܟܼܘܼܬܼܵܐ</l>
                    <l n="143">ܕܕܲܠܡܵܐ ܢܸܪܗܲܛ ܥܸܒܼܝܵܐ ܕܡܸܢܵܗ̇ ܒܟܼܠܹܗ ܓܘܼܫܡܵܐ ܀</l>
                    <l n="144">:ܠܲܚܬܼܝܼܪܘܼܬܼܵܐ ܣ̣ܵܡ ܠܵܗ̇ ܟܘܝܵܐ ܕܲܡܫܲܝܢܘܼܬܼܵܐ</l>
                    <l n="145">ܕܠܵܐ ܬܸܫܬܲܩܲܠ ܘܬܸܩܢܹܐ ܥܝܵܕܼܵܐ ܕܚܲܝܘܲܬܼ ܫܸܢܵܐ ܀</l>
                    <l n="146">:ܠܕܿܓܵܠܘܼܬܼܵܐ ܐܲܣܪܵܗ̇ ܒܙܲܝܢܵܐ ܕܲܚܕܵܐ ܡܸܠܬܼܵܐ</l>
                    <l n="147">ܕܠܵܐ ܬܸܬܼܥܲܝܲܕܼ ܠܲܡܡܲܠܵܠܘܼ ܝܲܬܿܝܼܪ̈ܵܬܼܵܐ ܀</l>
                    <l n="148">:ܒܚܵܣܘܿܡܘܼܬܼܵܐ ܐܲܪܡܝܼ ܒܦܘܼܡ̇ܗ̇ ܩܹܐܡ̇ܐ ܕܫܸܬܼܩܵܐ</l>
                    <l n="149">ܕܲܠܡܵܐ ܬܼܟܿܘܿܬܼ ܐ̄ܢܵܫܵܐ ܒܢܝܼܒܹ̈ܐ ܕܲܟܼܬܼܝܼܫܘܼܬܼܵܗ̇ ܀</l>
                    <l n="150">:ܠܓܲܢܵܒܼܘܼܬܼܵܐ ܚܲܝ̣ܣܢܵܗ̇ ܒܚܸܣܢܹ̈ܐ ܕܠܵܐ ܡܸܬܼܚܲܣܢܹܝܢ</l>
                    <l n="151">ܕܠܵܐ ܬܘܼܒܼ ܬܸܓܼܠܘܿܙ ܚܲܝܹ̈ܐ ܕܐ̄ܢܵܫܵܐ ܡ̣ܢ ܢܸܟܼܣܲܝ̈ܗܘܿܢ ܀</l>
                    <l n="152">:ܠܓܲܝܵܪܘܼܬܼܵܐ ܡ̣ܚܵܗ̇ ܒܲܡܚܘܿܬܼܵܐ ܕܟܲܡܗܘܼܬܼ ܥܲܝܢܹ̈ܐ</l>
                    <l n="153">ܕܠܵܐ ܬܸܬܼܒܲܩܸܐ ܙܲܠܝܼܠܵܐܝܼܬܼ ܒܲܕܼܠܵܐ ܕܝܼܠܵܗ̇ ܀</l>
                    <l n="154">:ܠܚܸܡܬܼܵܐ ܫܲܬܿܩܵܗ̇ ܒܩܵܠܹ̈ܐ ܕܚܝܼ̈ܠܹܐ ܕܓܼܙܵܪ ܕܝܼܢܵܐ</l>
                    <l n="155">ܕܠܵܐ ܢܸܗܘܸܐ ܠܵܗ̇ ܐܲܬܼܪܵܐ ܠܡܸܪܗܲܛ ܒܲܥܪܝܼܪܵܐܝܼܬܼ ܀</l>
                    <l n="156">:ܠܟܼܠܗܘܿܢ ܚܲܫܹ̈ܐ ܪܕܼܵܐ ܟܹܐܢܵܐܝܼܬܼ ܒܟܹܐܢܘܼܬܼ ܢܸܓܼܕܵܘ̈ܗܝ</l>
                    <l n="157">ܘܚܲܟܿܝܼܡܐܝܼܬܼ ܚܵܘܝܼ ܚܲܝܠܹܗ ܒܡܸܬܼܢܲܓܿܕܵܢܹ̈ܐ ܀</l>
                </div2>
                <head type="page" n="105">M.I.105</head>
                <div2 xml:lang="syr">
                    <l n="158">:ܡ̣ܢ ܡܲܚܘܵܬܹ̈ܗ ܕܚܸܝ̣ܠ ܟܠܡܸܕܹܿܡ ܘܚ݂ܵܒܼ ܟܠܡܸܕ݂ܿܡ</l>
                    <l n="159">ܘܐܲܡܠܸܟ ܩܸܢܛܵܐ ܥܲܠ ܟܠܡܸܕܹܿܡ ܕܐܝܼܬܼܵܘܗܝ ܡܸܕܹܿܡ ܀</l>
                    <l n="160">:ܙܵܥ ܟܠܡܸܕ݂ܿܡ ܡܢ ܡ̇ܐ ܕܲܗܘ̤ܵܐ ܨܹܝܕܼ ܟܠ ܡܸܕܹܿܡ</l>
                    <l n="161">ܘܠܵܐ ܦܵܝ̣ܫ ܡܸܕܹܿܡ ܕܠܵܐ ܐܸܬܼܢܲܣܝܼ ܒܚܲܫܲܝ̈ ܐ̄ܢܵܫܵܐ ܀</l>
                    <l n="162">:ܡܸܛܠ ܐ̄ܢܵܫܵܐ ܗ̤ܘܲܝ̈ ܒܥܘܼܡܪܵܐ ܕܐ̄ܢܵܫܵܐ</l>
                    <l n="163">ܘܲܒܼܒܼܝܼܫܘܼܬܹܗ ܣܒܲܠ ܒܝܼ̈ܫܵܬܼܵܐ ܡܠܝܼ̈ܠܹܐ ܘܚܲܪ̈ܫܹܐ ܀</l>
                    <l n="164">:ܡܸܛܠܵܬܹܗ ܒܸܠܥܲܬ̤ ܐܲܪܥܵܐ ܢܸܓܼ̈ܕܹܿܐ ܩ̈ܫܲܝܵܐ</l>
                    <l n="165">ܘܝܼܒܸܫ ܥܘܼܒܵܗ̇ ܡ̣ܢ ܡ̇ܘ̈ܥܝܵܬܼܵܐ ܕܙܲܪ̈ܥܹܐ ܘܦܹܐܪܹ̈ܐ ܀</l>
                    <l n="166">:ܡܸܛܠ ܥܸܘ̣ܠܹܗ ܠܵܐ ܨܒܵܬ̤ ܝܸܠܕܵܬ̤ ܥܘܸܠܹ̈ܐ ܕܙܲܪܥܵܐ</l>
                    <l n="167">ܘܟܲܕܼ ܝܵܠܹܕܿܬܵܐ ܗ̄ܝܼ ܗܘ̤ܵܬܼ ܠܵܗ̇ ܥܩܲܪܬܵܐ ܘܲܡܓܲܙܲܝܬܼܵܐ ܀</l>
                    <l n="168">:ܒܥܲܩܪܘܼܬܼ ܐ̄ܢܵܫܵܐ ܚܵܪܲܬ̤ ܐܲܪܥܵܐ ܠܵܐ ܦܵܪܘܿܫܬܵܐ</l>
                    <l n="169">ܘܲܟܼܠ̣ܵܬ̤ ܥܘܼܒܵܗ̇ ܡ̣ܢ ܡܲܪܕܿܝܼܬܼܵܐ ܕܣܝܼܡܵܐ ܗ̄ܘ̣ܵܬܼ ܒܵܗ̇ ܀</l>
                    <l n="170">:ܒܵܗ̇ ܐܸܬܿܕܲܡܝܼܘ ܟܝܵܢܹ̈ܐ ܫܒܼܵܒܹ̈ܿܝܗ̇ ܡܲܝܵ̈ܐ ܘܐܲܐܲܪ</l>
                    <l n="171">ܘܠܵܐ ܪܕܼܵܘ ܫܲܦܝܼܪ ܒܐܘܼܪܚܵܐ ܫܦܝܼܬܼܵܐ ܕܫܘܼܚܠܵܦܲܝ̈ܗܘܿܢ ܀</l>
                    <l n="172">:ܕܠܵܐ ܛܘܼܟܵܣܵܐ ܪܕܼܵܘ ܫܲܬܼܝܼܩܹ̈ܐ ܕܲܡܛܲܟܿܣܝܼܢ ܗ̄ܘ̣ܵܘ</l>
                    <l n="173">ܘܕܵܪܘܕܘܼܗܝ ܠܥܵܠܡܵܐ ܕܲܡܛܲܟܲܣ ܗ̄ܘ̣ܵܐ ܡ̣ܢ ܫܘܼܪܵܝܵܐ ܀</l>
                    <l n="174">:ܥܵܘ̣ܠܵܐ ܕܐ̄ܢܵܫܵܐ ܐܲܠܸܦ ܐܸܢܘܿܢ ܠܠܵܐ ܪ̈ܵܓܼܘܿܫܹܐ</l>
                    <l n="175">ܕܢܸܪܕܿܘܿܢ ܒܐܘܼܪܚܵܐ ܕܡܲܠܝܵܐ ܩܸܢܛܵܐ ܕܠܵܐ ܫܲܘܝܘܼܬܼܵܐ ܀</l>
                    <l n="176">:ܗܘ̤ ܒܲܪܢܵܫܵܐ ܕܵܘܕܹܗ ܠܛܲܟܼܣܵܐ ܕܟܼܠܵܗ̇ ܒܪܝܼܬܼܵܐ</l>
                    <l n="177">ܘܲܒܼܦܝܘܼܬܹܗ ܪܲܦܝܼ ܚܙܵܩܵܐ ܕܪܵܘܡ̇ܐ ܘܥܘܼܡܩܵܐ ܀</l>
                    <l n="178">:ܒܹܗ ܐܲܣܝܼܪ ܗ̄ܘ̣ܵܐ ܪܵܘܡ̇ܐ ܘܥܘܼܡܩܵܐ ܒܲܚܕܼܵܐ ܫܲܘܝܘܼ</l>
                    <l n="179">ܘܡܸܛܠܵܬܹܗ ܦܟ݂ܲܗ ܟܠ ܡܸܕܼܵܡ ܡ̣ܢ ܡ̇ܐ ܕܐܝܼܬܼܵܘܗܝ ܀</l>
                    <l n="180">:ܪܘܼܓܼܙܹܗ ܐܲܪܓܸܿܙ ܠܚܲܝܠܵܐ ܕܠܲܝܬܼ ܠܹܗ ܕܢܸܪܓܲܙ ܡܸܡܬܼܘܿܡ</l>
                    <l n="181">ܘܲܪܕܼܵܝܗܝ ܠܥܵܠܡܵܐ ܒܪܘܼܓܼܙܵܐ ܩܲܫܝܵܐ ܕܠܵܐ ܚܵܘܣܵܢܵܐ ܀</l>
                    <l n="182">:ܕܠܵܐ ܚܵܘܣܵܢܵܐ ܗܘ̤ܵܬܼ ܡܲܪܕܿܘܼܬܵܐ ܕܲܒܼܝܵܘ̈ܡ̇ܬܿܢ</l>
                    <l n="183">ܘܛܵܟ ܠܵܐ ܒܸܠܥܲܬ̤ ܒܝܼܫܘܼܬܼ ܐ̄ܢܵܫܵܐ ܐܷܲܟ ܒܝܼܫܘܼܬܲܢ ܀</l>
                    <l n="184">:ܘܐܸܠܵܐ ܢܸܒܼܥܹܐ ܡ̣ܢ ܕܲܟܼܝܵܢܵܐ ܘܡ̣ܢ ܕܲܟܼܬܼܵܒܼܵܐ</l>
                    <l n="185">ܘܐܸܢ ܐܝܼܬܼ ܕܵܪܵܐ ܕܲܪܕܼܵܝܗܝ ܟܹܐܢܵܐ ܐܲܝܟ ܕܲܠܕܼܵܪܲܢ ܀</l>
                    <l n="186">:ܒܠܲܥ̣ܘ ܩܲܕܡܵܝܹ̈ܐ ܒܢܸܓܼ̈ܕܹܿܐ ܩ̈ܫܲܝܵܐ ܐܲܟܼܡܵܐ ܕܲܟܼܬܼܝܼܒܼ</l>
                    <l n="187">ܘܐܵܘܕܲܥ ܐܸܢܘܿܢ ܕܡ̇ܢܲܐ ܗ̄ܝܼ ܥܸܠܬܼܵܐ ܕܢܸܓܼ̈ܕܹܿܐ ܕܲܒܼܠܲܥ̣ܘ ܀</l>
                    <l n="188">:ܠܲܢ ܢܲܓܲܕܼ ܠܲܢ ܒܟܼܠ ܐܸܣܟܹܿܡܝܼ̈ܢ ܕܲܙܢܲܝ̈ ܢܸܓܼܕܹܿܐ</l>
                    <l n="189">ܘܠܵܐ ܒܲܕܸܿܩ ܠܲܢ ܕܡ̇ܢܲܐ ܗ̄ܝܼ ܥܸܠܬܼܵܐ ܕܩܲܫܝܘܼܬܼ ܢܸܓܼܕܲܝ̈ܢ ܀</l>
                    <l n="190">:ܗܵܕܹܿܐ ܗ̄ܝܼ ܕܩܲܫܝܵܐ ܡ̣ܢ ܟܠܡܸܕܹܿܡ ܠܡܸܬܼܢܲܓܿܕܵܢܹ̈ܐ</l>
                    <l n="191">ܕܟܲܕܼ ܡܸܬܼܢܲܓܿܕܝܼܢ ܠܵܐ ܝܵ̇ܕܼܥܝܼܢ ܠܵܗ̇ ܠܥܸܠܬܹܗ ܕܢܸܓܼܕܵܐ ܀</l>
                </div2>
                <head type="page" n="106">M.I.106</head>
                <div2 xml:lang="syr">
                    <l n="192">:ܥܵܘ̣ܠܲܢ ܚܲܦܝܵܗ̇ ܠܥܸܠܬܹܗ ܕܢܸܓܼܕܵܐ ܡ̣ܢ ܪܸܥܝܵܢܲܢ</l>
                    <l n="193">:ܗܘ̤ܝܘܼ ܥܵܘ̣ܠܲܢ ܥܵܘܪܵܗ̇ ܠܢܲܦܫܲܢ ܡ̣ܢ ܒܘܼܝܵܢܵܐ</l>
                    <l n="194">ܘܠܵܐ ܡܸܬܼܒܲܝܢܵܐ ܟܲܕܼ ܡܸܬܿܬܿܫܝܼܛܵܐ ܒܲܫܟܼܝܼܪ̈ܵܬܼܵܐ ܀</l>
                    <l n="195">:ܗܘ̤ ܐܲܪܡܝܼ ܒܵܗ̇ ܒܲܡܠܝܼܠܘܼܬܼܵܗ̇ ܩܹܐܡܵܐ ܕܫܸܬܼܩܵܐ</l>
                    <l n="196">ܘܒܲܛܸܠ ܗܵܘܢܵܗ̇ ܡ̣ܢ ܥ̣ܢܝܵܢܵܐ ܕܫܲܦܝܼܪ̈ܵܬܸܿܐ ܀</l>
                    <l n="197">:ܗܘ̤ ܠܵܐ ܝܲܗ̣̄ܒܼ ܠܵܗ̇ ܠܦܵܪܘܿܫܘܼܬܼܵܗ̇ ܠܡܸܦܪܲܫ ܫܲܦܝܼܪ</l>
                    <l n="198">ܘܟܲܕܼ ܦܵܪܘܿܫܬܵܐ ܗ̄ܝܼ ܩ̣ܢܵܬ̤ ܠܵܗ̇ ܥܝܵܕܼܵܐ ܕܠܵܐ ܦܵܪ̈ܘܿܫܹܐ ܀</l>
                    <l n="199">:ܗܵܢܵܐ ܥܝܵܕܼܵܐ ܥܲܒܼ݂ܕܵܗ̇ ܣܡܝܼܬܼܵܐ ܕܠܵܐ ܒܘܼܝܵܢܵܐ</l>
                    <l n="200">ܘܒܸܠܥܲܬ̤ ܢܸܓܼ̈ܕܹܿܐ ܘܠܵܐ ܨܒܼܵܬ̤ ܕܬܸܕܼܥ ܥ̣ܠܲܬܼ ܢܸܓܼܕܹܿܝ̈ܗ̇ ܀</l>
                    <l n="201">:ܢܸܓܼ̈ܕܹܿܐ ܩܫܲܝܵ̈ܐ ܒܸܠܥܲܬ̤ ܢܲܦܫܲܢ ܡܗܝܼܪܲܬܼ ܗܵܘܢܵܐ</l>
                    <l n="202">ܘܲܟܼܡܵܐ ܕܒܸܠܥܲܬ̤ ܗܘ̤ܵܘ ܠܵܗ̇ ܢܸܓܼ̈ܕܹܿܐ ܐܲܝܟ ܠܵܐ ܢܼܓܼ̈ܕܹܿܐ ܀</l>
                    <l n="203">:ܟܡܵܐ ܣܓܼܝܼܘܼ ܢܸܓܼ̈ܕܹܐ ܘܡܸܬܼܢܲܓܿܕܼܵܢܹ̈ܐ ܠܵܐ ܚܲܫ̣ܘ ܘܐܲܪܓܸܫܘ</l>
                    <l n="204">ܥܲܦ̣ ܡܲܚ̈ܘܬܼܵܐ ܘܲܡܡܲܚ̈ܝܵܐ ܩ̣ܢܵܘ ܠܘܼܒܵܒܼܵܐ ܀</l>
                    <l n="205">:ܟܡܵܐ ܗܘ̤ܵܘ ܙܵܘܥܹ̈ܐ ܘܪܸܥܠܲܬ̤ ܐܲܪܥܵܐ ܘܢܦܲܠܘ̣ ܛܘܼܪܹ̈ܐ</l>
                    <l n="206">ܘܠܵܐ ܙܵܥ ܠܸܒܿܢ ܒܩܵܠ ܝܲܠܕܵܬܵܐ ܕܐܲܪܥܵܐ ܫܠܝܼܬܼܵܐ ܀</l>
                    <l n="207">:ܢܦܲܠ̣ܘ ܡܸܕܝܵܪܹ̈ܐ ܘܲܗܘ̤ܵܘ ܩܲܒܼܪܹ̈ܐ ܠܥܵܡܘܿܪ̈ܲܝܗܘܿܢ</l>
                    <l n="208">ܘܪܵܡܘܼܬܼ ܪܘܼܚܲܢ ܠܵܐ ܐܸܬܼܡܲܟܿܟܲܬ̤ ܡ̣ܢ ܫܘܼܡܠܵܝܵܐ ܀</l>
                    <l n="209">:ܓܲܙܝܲܬ̤ ܐܲܪܥܵܐ ܡ̣ܢ ܥܲܠ̈ܠܵܬܵܐ ܕܟܼܠ ܐܸܣܟܹܿܡܝܼ̈ܢ</l>
                    <l n="210">ܘܒܼܝܼܫܘܼܬܼ ܝܲܨܪܲܢ ܠܵܐ ܦܵܫ̣ ܝܲܨܪܵܗ̇ ܡ̣ܢ ܣܲܢ̈ܝܵܬܼܵܐ ܀</l>
                    <l n="211">:ܝ̄ܒܸܫܘ̣ ܐܝܼܠܵܢܹ̈ܐ ܘܲܢ̣ܬܲܪܘ ܛܲܪ̈ܦܹܐ ܘܲܚܡܵܘ̣ ܙܲܪ̈ܥܹܐ</l>
                    <l n="212">ܘܠܵܐ ܐܸܬܼܝܲܒܲܫ ܢܸܒܼܥܵܐ ܣܲܢܝܵܐ ܕܲܫܟܼܝܼܪ̈ܬܲܢ ܀</l>
                    <l n="213">:ܐܲܟܼܠ݂ܲܢ ܩܲܡܨܵܐ ܡ̣ܫܵܢ ܡ̇ܫܘܿܛܵܐ ܡܲܚܵܢ ܨܲܪܨܘܼܪܵܐ</l>
                    <l n="214">ܘܡܸܪܲܬܼ ܢܲܦܫܲܢ ܠܵܐ ܐܸܬܼܦܲܪܗܲܬ̤ ܡ̣ܢ ܡ̇ܐ ܕܐܝܼܬܹܝܗ̇ ܀</l>
                    <l n="215">:ܢ̣ܫܲܒܼ ܥܲܠܥܵܠܹ̈ܐ ܥܲܙܝܼ̈ܙܵܬܵܐ ܒܩܲܝܛܵܐ ܘܣܲܬܼܘܵܐ</l>
                    <l n="216">ܘܲܙܟܼܵܐ ܐܸܢܹܝܢ ܡܲܫܒܼܵܐ ܩܲܫܝܵܐ ܕܲܫܟܼܝܼܪ̈ܵܬܲܢ ܀</l>
                    <l n="217">:ܝܲܠܸܦ ܐܵܐܲܪ ܘܢܲܛܸܦ ܡܸܛܪܵܐ ܒܟܹܐܦܲܝ̈ ܒܲܪܕܼܵܐ</l>
                    <l n="218">ܘܥܵܘ݁ܵܠܘܼܬܲܢ ܠܵܐ ܚܲܠܸܦܬܹܗ ܠܪܲܗܛܵܐ ܕܥܵܘ̣ܠܵܗ̇ ܀</l>
                    <l n="219">:ܙܵܥܘ̣ ܫܲܬܿܝܼܩܹ̈ܐ ܒܩܵܠܹ̈ܐ ܕܪ̈ܲܥܡܹܐ ܘܚܸܙܘܵܐ ܕܒܲܪ̈ܩܹܐ</l>
                    <l n="220">ܘܡܲܐܝܼܢܘܼܬܲܢ ܠܵܐ ܐܸܬܿܬܿܥܝܼܪܲܬ̤ ܡ̣ܢ ܕܲܡܟܿܘܼܬܸܲܗ̇ ܀</l>
                    <l n="221">:ܨܵܪܘ ܪ̈ܘܼܚܵܢܹܐ ܙܢܲܝ̈ ܐܵܬܼ̈ܘܵܬܼܵܐ ܒܐܲܦܲܝ̈ ܪܵܘܡ̇ܐ</l>
                    <l n="222">ܘܲܚ̣ܙܲܝܢ ܐܸܢܹܝܢ ܘܲܛܥܲܝܢ ܐܸܢܹܝܢ ܐܲܝܟ ܕܲܠܚܸܠܡܵܐ ܀</l>
                    <l n="223">:ܫܲܪܝܼܪ̈ ܗ̣̄ܘܲܝ̈ ܘܚܲܬܿܝܼ̈ܬܲܢ ܗ̣̄ܘܲܝ̈ ܘܲܕܢܝܼ̈ܚܵܢ ܗ̣̄ܘܲܝ̈</l>
                    <l n="224">ܘܐܵܦ ܣܲܢ̈ܝܵܬܲܢ ܠܛܵܠܘܿܡܘܼܬܲܢ ܠܵܐ ܓܲܠ̈ܝܵܢ ܗ̣̄ܘܲܝ̈ ܀</l>
                </div2>
                <head type="page" n="107">M.I.107</head>
                <div2 xml:lang="syr">
                    <l n="225">:ܠܛܵܠܘܿܡܘܼܬܲܢ ܚܵܘܝܼܘ ܐܸܢܹܝܢ ܚܲܝܠܲܝ̈ ܪܵܘܡ̇ܐ</l>
                    <l n="226">ܘܲܚ̣ܙܲܝܢ ܐܸܢܹܝܢ ܘܠܵܐ ܚ̣ܙܲܝܢ ܐܸܢܹܝܢ ܒܗܵܘܢܵܐ ܬܲܩܢܵܐ ܀</l>
                    <l n="227">:ܡܸܛܠܵܬܲܢ ܗ̤ܘܲܝ̈ ܟܠ ܕܲܗ̤ܘܲܝ̈ ܒܪܵܘܡ̇ܐ ܘܥܘܼܡܩܵܐ</l>
                    <l n="228">ܘܠܵܐ ܫܲܐܸܠܢܲܢ ܕܡ̇ܢܲܐ ܗ̄ܝܼ ܥ̣ܠܬܵܐ ܕܫܘܼܚܠܵܦܲܝ̈ܗܹܝܢ ܀</l>
                    <l n="229">:ܘܲܕܠܵܐ ܨܒܿܝ̣ܢܲܢ ܠܡܸܒܼܥܵܐ ܒܥܵܬܼܵܐ ܕܙܢܲܝ̈ ܢܸܓܼܕܿܝ̈ܢ</l>
                    <l n="230">ܪܡ݂ܲܙ ܒܵܪܘܿܝܵܐ ܠܲܡܫܲܡܫܵܢܵܘ̈ܗܝ ܕܲܢܓܿܕܼܘܼܬܵܢ ܀</l>
                    <l n="231">ܫܩܲܠ̣ܘ ܦܘܼܩܕܵܢܵܐ ܥܝܼܪܹ̈ܐ ܐ̄ܚܝܵܢܲܝ̈ܢ ܥܲܠ ܒܝܼܫܘܼܬܲܢ ܀</l>
                    <l n="232">ܘܡܲܬܼܚ̣ܘܗܝ ܠܠܸܒܲܢ ܠܢܸܓܼܕܵܐ ܩܲܫܝܵܐ ܕܕܼܵܡܹ̇ܐ ܠܠܸܒܲܢ ܀</l>
                    <l n="233">:ܕܠܵܐ ܚ݂ܲܫ ܠܸܒܲܢ ܒܢܸܓܼܕܵܐ ܕܒܸܠܥܲܬ̤ ܚܠܵܦܲܝܢ</l>
                    <l n="234">ܡ̣ܚܵܐܘܼܢ ܟܹܐܢܹ̈ܐ ܥܲܠ ܗܲܕܵܡܲܝ̈ܢ ܘܥܲܠ ܚܘܼܫܵܒܲܝ̈ܢ ܀</l>
                    <l n="235">:ܘܛܵܟ ܗܵܕܹܐ ܪܢ̣ܵܘ ܠܡܲܪܵܚܘܼܬܲܢ ܪ̈ܵܢܝܲܝ ܫܲܦܝܼܪ</l>
                    <l n="236">ܕܠܵܐ ܘܝܼܠܗܘܿܢ ܗ̄ܘ̣ ܡܸܫܟܵܐ ܕܲܒܼܠܲܥ̣ ܐܲܝܢܵܐ ܕܲܒܼܠܲܠ̣ ܀</l>
                    <l n="237">:ܡܥܵܕܼ ܗ̄ܘ̣ ܐ̄ܢܵܫܵܐ ܕܟܼܠ ܕܐܝܼܬܼ ܝܵܗܹ̇ܒܼ ܘܗܘ̤ ܠܵܐ ܢܸܒܼܠܲܠ</l>
                    <l n="238">ܡ̇ܕܹܝܢ ܢܸܒܼܠܲܥ ܐܲܝܢܵܐ ܕܕܼܵܚܹ̇ܠ ܘܗܵܐ ܡܸܬܼܚܟܲܡ ܀</l>
                    <l n="239">:ܗܘ̤ ܒܲܩܢܘܿܡܹܗ ܢܸܛܥܲܡ ܛܲܥܡܵܐ ܕܩܲܫܝܘܼܬܼ ܢܸܓܼ̈ܕܹܿܐ</l>
                    <l n="240">ܘܢܸܗܘܸܐ ܝܵ̇ܕܲܥ ܠܡܸܛܲܪ ܛܲܟܼܣܵܐ ܕܲܡܠܝܼܠܘܼܬܹܗ ܀</l>
                    <l n="241">:ܒܗܵܕܹܐ ܬܼܢܘܲܝ ܒܠܲܥܘ̣ ܗܲܕܵܡܲܝ̈ܢ ܒܟܹܐܒܹ̈ܐ ܩܫܲܝܵ̈ܐ</l>
                    <l n="242">ܘܗܵܐ ܡܸܬܼܒܲܣܒܲܣ ܦܲܓܼܪܲܢ ܫܝܼܛܵܐ ܒܲܚܒܼܵܪ̈ܵܬܼܵܐ ܀</l>
                    <l n="243">:ܒܗܵܢܵܐ ܦܘܼܪܣܵܐ ܪܗܝܼܒܼܝܼܢ ܟܹܐܢܹ̈ܐ ܘܲܡܢܲܓܿܕܝܼܢ ܠܲܢ</l>
                    <l n="244">ܘܠܵܐ ܫ̣ܠܝܘܼ ܘܫܵܠܹ̇ܝܢ ܡ̣ܢ ܡܲܚ̈ܘܵܬܲܢ ܩܷܲܛܵܐ ܘܣܲܬܼܘܵܐ ܀</l>
                    <l n="245">:ܒܟܼܠ ܐܸܣܟܹܿܡܝܼ̈ܢ ܪܵܕܹܝܢ ܟܹܐܢܹ̈ܐ ܠܥܲܛܠܘܼܬܼ ܠܸܒܵܢ</l>
                    <l n="246">ܘܡ̇ܐ ܕܠܵܐ ܬܵܒܼܢ݂ܲܢ ܐܸܬܼ݂ܵܐ ܡ̇ܘܬܵܐ ܘܒܲܠܥ݂ܲܢ ܡܸܢܫܹܠܝ ܀</l>
                    <l n="247">:ܠܒܲܪ ܡ̣ܢ ܛܲܟܼܣܵܐ ܚܵ̇ܪܹܒܼ ܡܸܢܲܢ ܡ̇ܘܬܵܐ ܝܲܥܢܵܐ</l>
                    <l n="248">ܘܲܕܼܠܵܐ ܚܵܘܣܵܢ ܡܒܲܣܒܸܿܣ ܦܲܓܼܪܵܢ ܚܲܪܡ̇ܢܵܐܝܼܬܼ ܀</l>
                    <l n="249">:ܐܲܝܟ ܫܲܒܵܝܵܐ ܪܵܕܹܦ ܟܠܢܵܫ ܒܵܬܲܪ ܓܸܢܣܲܢ</l>
                    <l n="250">ܘܥܵܠܹ̇ܒܼ ܫܸܒܼܝܹܗ ܠܫܸܒܼܝܵܐ ܕܫܵܒܹ̇ܝܢ ܐ̄ܢܵܫܵܐ ܠܐ̄ܢܵܫܵܐ ܀</l>
                    <l n="251">:ܫܒܼ݂ܵܐܘܿܢ ܐ̄ܢܵܫܵܐ ܘܲܫܒܼ݂ܵܢ ܡ̇ܘܬܵܐ ܫܸܒܼܝܵܐ ܥܦܝܼܦܵܐ</l>
                    <l n="252">ܘܥܵܠܹ̇ܒܼ ܫܸܒܼܝܵܐ ܕܲܫܟܼܝܼܪ̈ܵܬܲܢ ܠܫܸܒܼܝܵܐ ܘܫܸܒܼܝܵܐ ܀</l>
                    <l n="253">:ܫܸܒܼܝܵܐ ܕܥܵܘ̣ܠܲܢ ܥܠܲܒܼ ܠܲܫܒܼܝܼܬܼܵܐ ܕܐ̄ܢܵܫܵܐ ܘܡ̇ܘܬܵܐ</l>
                    <l n="254">ܘܛܵܟ ܗܘ̤ ܕܲܪܫܗ݂̇ ܠܐܘܼܪܚܵܐ ܕܫܸܒܼܝܵܐ ܕܲܬܼܪܹܝܢ ܫܸܒܼܝܼ̈ܐ ܀</l>
                    <l n="255">:ܘܵܝ ܠܹܗ ܠܥܲܡܲܢ ܡ̣ܢ ܫܲܒܵܝܹ̈ܐ ܕܐܲܡܝܼܢܝܼܢ ܠܹܗ</l>
                    <l n="256">ܘܲܡܓܼܡܪܝܼܬ ܠܹܗ ܘܠܵܐ ܡܸܬܼܟܲܚܲܕܼ ܡ̣ܢ ܣܲܢܝܵܬܹ̈ܗ ܀</l>
                    <l n="257">:ܘܵܝܠܲܢ ܕܲܗ̤ܘܲܝܢ ܒܸܙܚܵܐ ܘܨܲܥܪܵܐ ܩܕܼܵܡ ܟܠ ܒܸܪ̈ܝܵܢ</l>
                    <l n="258">ܘܲܡܓܲܢܹܝܢ ܠܵܗ̇ ܠܪܲܒܿܘܼܬܼ ܒܸܙܚܲܢ ܡܠܝܼܠܹ̈ܐ ܘܚܲܪ̈ܫܹܐ ܀</l>
                    <l n="259">:ܘܵܝܠܲܢ ܕܲܢܦܲܩ̣ ܛܸܒܵܐ ܒܝܼܫܵܐ ܒܐܲܪܒܲܥ ܦܸܢ̈ܝܵܢ</l>
                    <l n="260">ܘܠܲܝܬܿ ܒܲܒܼܪܝܼܬܼܵܐ ܕܠܵܐ ܬܲܫܥܝܼܬܵܐ ܕܥܵܘܼܠܲܢ ܬܢܹ̇ܐ ܀</l>
                    <l n="261">ܫܸܡ ܒܝܼܫܘܼܬܲܢ ܬܵܢܹ̇ܝܢ ܫܹܐܕܹ̈ܐ ܕܒܼܝܼܫܝܼܢ ܡܸܢܲܢ: </l>
                </div2>
                <head type="page" n="108">M.I.108</head>
                <div2 xml:lang="syr">
                    <l n="262">ܘܟܲܕܼ ܛܵܒܼ ܒܝܼܫܝܼܢ ܛܵܒܼ ܬܲܡܝܼܗܝܼܢ ܒܝܼ̈ܫܵܬܲܢ ܀</l>
                    <l n="263">:ܘܐܸܢܗܘ̤ ܕܒܼܝܼܫܹ̈ܐ ܬܲܡܝܼܗܝܼܢ ܒܲܢ ܥܲܠ ܕܐܲܒܼܐܸܫܢܲܢ</l>
                    <l n="264">ܫܲܦܝܼܪ ܡ̇ܕܹܝܢ ܥܫ݂ܸܢ ܒܝܼ̈ܫܵܬܲܢ ܘܲܣܓܼܝܼܘܼ ܟܹܐܒܲܝܹ̈ܢ ܀</l>
                    <l n="265">:ܫܲܦܝܼܪ ܪܵܕܹܦܝܼܢ ܒܵܬܼܪ ܚܲܝܲ̈ܢ ܟܲܦܢܵܐ ܘܟܹܐܒܹ̈ܐ</l>
                    <l n="266">ܘܛܵܟ ܡ̣ܢ ܥܵܘ̣ܠܵܐ ܥܦܝܼܦܵܐ ܚܵܣ̇ܟܿܝܼܢ ܠܥܵܘ̇ܠܘܼܬܢ ܀</l>
                    <l n="267">:ܠܥܵܘܵ݁ܠܘܼܬܲܢ ܪܵܕܹܐ ܟܹܐܢܵܐ ܒܟܲܦܢܵܐ ܘܟܹܐܒܹ̈ܐ</l>
                    <l n="268">ܘܲܡܛܲܟܸܿܣ ܠܲܢ ܕܠܵܐ ܢܸܬܼܒܲܥܪܲܪ ܒܵܬܲܪ ܥܵܘ̣ܠܵܐ ܀</l>
                    <l n="269">:ܘܐܸܠܵܐ ܢܸܒܼܥܹܐ ܕܡ̇ܢܲܐ ܗ̄ܝܼ ܥܸܠܬܵܐ ܕܩܲܫܝܘܼܬܼ ܢܸܓܼܕܲܝ̈ܢ</l>
                    <l n="270">ܘܡܸܛܠ ܡ̇ܢܵܐ ܒܨܝܼܪ ܘܲܡܙܲܠܗܲܙ ܡ̇ܙܘܿܢ ܚܲܝܲܝ̈ܢ ܀</l>
                    <l n="271">:ܡܸܛܠ ܡܕܼܵܘܲܕܼ ܙܲܒܼܢܲܢ ܡ̣ܢ ܟܠ ܙܲܒܼܢܝܼ̈ܢ</l>
                    <l n="272">ܘܠܲܝܬܿ ܥܸܕܵܢܵܐ ܕܲܫܦܸܐ ܘܫܲܦܝܼܪ ܕܘܼܒܵܪ ܥܘܼܡܪܲܢ ܀</l>
                    <l n="273">:ܠܡܵܢܵܐ ܟܡܝܼܪܝܼܢ ܙܲܒܼܢܲܝ̈ ܫܲܢ̄ܬܵܐ ܒܦܘܼܚܠܵܢܝ̈ܗܘܿܢ</l>
                    <l n="274">ܘܠܲܝܬܿ ܫܘܼܚܠܵܦܵܐ ܕܕܼܵܡܹ̇ܐ ܛܲܟܼܣܹܗ ܠܛܲܟܼܣܵܐ ܬܲܩܢܵܐ ܀</l>
                    <l n="275">:ܒܓܼܝܼܫ ܟܠܡܸܕܲܡ ܒܠܝܼܠ ܟܠܡܸܕܹܿܡ ܟܡܝܼܪ ܟܠܡܸܕܲܡ</l>
                    <l n="276">ܘܲܥܒܼܝܼܕܼ ܥܵܠܡܵܐ ܐܲܝܟ ܒܹܝܬܼ ܒܵܪܹ̈ܐ ܥܲܠ ܥܵܡܘܿܪ̈ܘܗܝ ܀</l>
                    <l n="277">:ܐܸܒܼܠܵܐ ܪܲܒܿܐ ܠܒܼܝܼܫܵܐ ܒܪܝܼܬܼܵܐ ܥܲܠ ܒܝܼ̈ܫܵܬܲܢ</l>
                    <l n="278">ܘܲܡܒܲܟܿܝܵܐ ܠܲܢ ܐܲܝܟ ܕܥܲܠ ܡܝܼܬܼܵܐ ܕܡܲܪܝܼܪ ܐܸܒܼܠܹܗ ܀</l>
                    <l n="279">:ܡܲܪܝܼܪܵܐܝܼܬܼ ܡܲܪܝܼܪܵܐ ܠܵܗ̇ ܠܐܲܪܥܵܐ ܚܠܵܦܲܝܢ</l>
                    <l n="280">ܘܐܸܠܘ̣ ܡܲܨܝܵܐ ܩܥ̣ܵܬ̤ ܐܲܝܟ ܐܸܡ̇ܐ ܥܲܠ ܚܲܒܿܝܼܒܼܵܗ̇ ܀</l>
                    <l n="281">:ܘܐܸܠܘܼ ܩܲܢܝܵܐ ܦܘܼܡ̇ܐ ܡܠܝܼܠܵܐ ܐܲܝܟ ܡܲܠܵܠܹ̈ܐ</l>
                    <l n="282">ܒܩܵܠ ܐܘܿܠ̈ܝܵܬܼܵܐ ܡܒܲܟܿܝܵܐ ܗ̄ܘ̣ܵܬܼ ܠܹܗ ܠܙܲܒܼܢܲܢ ܒܝܼܫܵܐ ܀</l>
                    <l n="283">:ܘܐܸܠܘܼ ܪܓܼܝܼܫܝܼܢ ܟܝܵܢܹ̈ܐ ܚܲܪ̈ܫܹܐ ܒܚܲܫܲܝ̈ ܢܲܦܸܫܲܢ</l>
                    <l n="284">ܠܵܐ ܫܵܠܹ̇ܝܢ ܗ̄ܘ̣ܵܘ ܡ̣ܢ ܚܸܢ̈ܓܼܵܬܼܵܐ ܕܥܲܠ ܡܘܼܟܵܟܲܢ ܀</l>
                    <l n="285">:ܛܵܒܼ ܐܸܬܼܡܲܟܿܟܼܢ ܥܕܲܡ̇ܐ ܠܐܲܪܥܵܐ ܐܲܟܼܡܵܐ ܕܲܟܼܬܼܝܼܒܼ</l>
                    <l n="286">ܘܲܚܠْܦ ܐܪܥܵܐ ܕܸܒܼܩܲܬ̤ ܢܲܦܸܫܲܢ ܠܒܸܙܚܵܐ ܘܨܲܥܪܵܐ ܀</l>
                    <l n="287">:ܐܲܝܟ ܥܲܠܥܵܠܵܡ ܢ̣ܫܲܒܼ ܒܝܼܫ̈ܬܲܢ ܒܙܲܒܼܢܲܢ ܒܝܼܫܵܐ</l>
                    <l n="288">ܘܲܫ݂ܠܲܚ ܫܲܒܼ̈ܝ̣ܩܵܢ ܐܲܝܟ ܐܝܼܠܵܢܹ̈ܐ ܒܲܙܒܲܢ ܣܲܬܼܘܵܐ ܀</l>
                    <l n="289">:ܒܲܕܼܡܘܼܬܼ ܛܲܪ̈ܦܹܐ ܢܬܲܪ ܛܵܒܼܵܬܼܵܐ ܡ̣ܢ ܦܘܼܡ ܐ̄ܢܵܫܵܐ</l>
                    <l n="290">ܘܲܗܘ̤ܵܘ ܐ̄ܢܵܫܵܐ ܐܲܝܟ ܠܵܐ ܐ̄ܢܵܫܵܐ ܒܣܘܼܥܪ̈ܵܢܲܝܗܘܿܢ ܀</l>
                    <l n="291">:ܒܚܫܹ̈ܐ ܩܫܲܝܵܐ ܒܠܲܥ̣ܘ ܡ̇ܝܘܿܬܹ̈ܐ ܥܕܲܡ̇ܐ ܠܡܵܘܬܵܐ</l>
                    <l n="292">ܘܲܚܡ̣ܵܘ ܘܝܼܒܸܫ̣ܘ ܡ̣ܢ ܥܵܩܵܬܼ̈ܐ ܕܟܹܐܒܹ̈ܐ ܕܟܼܦܢܵܐ ܀</l>
                    <l n="293">:ܣܲܝܦܵܐ ܕܟܲܦܢܵܐ ܢܦܲܩ̣ ܥܲܠ ܥܲܡܲܢ ܥܢܹܐ ܒܲܚܛܝܼܬܼܵܐ</l>
                    <l n="294">ܘܲܚܝܼܪܵܒܼ ܘܲܫܕܵܢ ܐܲܝܟ ܚܲܝ̈ܘܵܬܼܵܐ ܕܠܵܐ ܥܘܼܦܵܝܵܐ ܀</l>
                    <l n="295">:ܨܹܐܕܲܝܢ ܫܸܠ̣ܡܲܬ̤ ܗܵܝ̇ ܕܲܟܼܬܼܝܼܒܼܵܐ ܨܹܝܕܼ ܩܲܕܡ̇ܝܹ̈ܐ</l>
                    <l n="296">ܕܒܲܕܼܡܘܼܬܼ ܙܸܒܼܠܵܐ ܢܵܦ̈ܠܵܢ ܫܠܲܕܹ̈ܐ ܕܲܒܼܢܲܝ̈ܢܵܫܵܐ ܀</l>
                    <l n="297">:ܗܵܐ ܢܦܲܠ̣ܘ ܦܲܓܼܪܹ̈ܐ ܕܲܒܼܢܲܝ̈ܢܵܫܵܐ ܕܠܵܐ ܥܘܼܦܵܝܵܐ</l>
                    <l n="298">ܘܗܲܠܸܟܼܘ ܐ̄ܢܵܫܵܐ ܠܥܸܠ ܡ̣ܢ ܐ̄ܢܵܫܵܐ ܕܠܵܐ ܟܘܼܚܵܕܵܐ ܀</l>
                    <l n="299">ܟܲܦܢܵܐ ܐܲܚܕܹܿܗ ܠܲܬܼܪܵܥ ܪ̈ܲܚܡܹܐ ܒܐܲܦܲܝ̈ ܪ̈ܲܚܡܹܐ: </l>
                </div2>
                <head type="page" n="109">M.I.109</head>
                <div2 xml:lang="syr">
                    <l n="300">ܘܕܲܫ̣ ܒܲܪܢܵܫܵܐ ܥܲܠ ܒܲܪܢܵܫܵܐ ܐܲܝܟ ܠܵܐ ܐ̄ܢܵܫܵܐ ܀</l>
                    <l n="301">:ܥܨ̣ܵܝܗܝ ܠܲܟܼܝܵܢܵܐ ܟܲܦܢܵܐ ܒܚܲܝܠܵܐ ܕܚܲܣܝܼܢܘܼܬܹܗ</l>
                    <l n="302">ܘܫܲܪܝܼ ܣܵܥܹܐ ܥܲܠ ܕܲܟܼܝܵܢܵܐ ܘܥܲܠ ܕܲܟܼܬܼܵܒܼܵܐ ܀</l>
                    <l n="303">:ܒܥܸܠܲܬܼ ܟܲܦܢܵܐ ܛܥ̣ܵܝܗܝ ܠܲܟܼܝܵܢܹܗ ܟܝܵܢܵܐ ܫܝܼܛܵܐ</l>
                    <l n="304">ܘܫܲܥܒܸܿܕܼ ܢܲܦܫܹܗ ܠܡܹܐܟܲܠ ܐܘܼܟܼܠܵܐ ܕܠܵܐ ܒܲܥܝܵܕܼܵܐ ܀</l>
                    <l n="305">:ܕܠܵܐ ܒܲܥܝܕܵܐ ܐܸܟܼܠ̣ܘ ܐ̄ܢܵܫܵܐ ܒܣܲܪ ܒܲܪܢܵܫܵܐ</l>
                    <l n="306">ܘܵܝܠܲܢ ܡ̇ܢܵܐ ܓ̣ܕܲܫ ܠܲܟܼܝܵܢܲܢ ܡܠܸܐ ܢܸܟܼܝܵܢܹ̈ܐ ܀</l>
                    <l n="307">:ܘܵܝܠܲܢ ܕܲܠܡܵܐ ܒܙܲܒܼܢܲܢ ܫܵܠ̇ܡܵܐ ܚܲܪܬܹܗ ܕܥܵܠܡܵܐ</l>
                    <l n="308">ܘܒܲܢ ܡܸܫ̈ܬܲܠܡܵܢ ܟܠ ܕܲܟܼܬܼܝܼ̈ܒܼܵܢ ܥܲܠ ܫܘܼܠܵܡܵܐ ܀</l>
                    <l n="309">:ܟܬܼܝܼܒܼ ܗ̄ܘ̣ ܕܐܸܟܲܠ̣ ܢܸܫܹ̈ܐ ܒܢܲܝܗܹܝ̈ܢ ܒܲܙܒܲܢ ܟܲܦܢܵܐ</l>
                    <l n="310">ܘܲܗܘ̤ܵܘ ܥܘܸܠܹ̈ܐ ܪ̈ܚܘܼܡܹܐ ܕܟܲܪܣܵܐ ܐܘܼܟܼܠܵܐ ܠܟܲܪܣܵܐ ܀</l>
                    <l n="311">:ܗܵܐ ܗܘ̤ܵܬܼ ܗܵܕܹܐ ܒܲܙܒܲܢ ܒܙܲܒܼܢܲܢ ܒܝܼܫܵܐ</l>
                    <l n="312">ܘܐܸܟܲܠ̣ ܢܸܫܹ̈ܐ ܝܲܠܘܼܕܲܝ̈ܗܹܝܢ ܘܐܵܦ ܛܝܼܡܲܝ̈ܗܘܿܢ ܀</l>
                    <l n="313">:ܒܛܝܼܡܹ̈ܐ ܫܝܼܛܹ̈ܐ ܝܲܗ݂̇̄ܒܼܘ ܐܲܒܼܵܗܹ̈ܐ ܒܢܲܝ̈ܵܐ ܪ̈ܚܝ̣ܡܹܐ</l>
                    <l n="314">ܘܐܸܟܲܠ̣ܘ ܐܘܼܟܼܠܵܐ ܡܠܸܐ ܥܵܩܵܬܹ̈ܐ ܘܡ̣ܝܼܬܼܘ ܒܚܸܢ̈ܓܼܵܬܼܵܐ ܀</l>
                    <l n="315">:ܒܩܲܨܝܵܐ ܕܠܲܚܡܵܐ ܫܸܩܠܲܬ̤ ܐܸܡ̇ܐ ܕܡܲܝ̈ ܚܲܒܿܝܼܒܼܵܗ̇</l>
                    <l n="316">ܘܫܸܚܠܲܬ̤ ܥܲܝܢܵܗ̇ ܘܕܼܵܒܲܬ̤ ܢܲܦܸܫܵܗ̇ ܡ̣ܢ ܟܲܪܝܘܼܬܼܵܐ ܀</l>
                    <l n="317">:ܐܘܿܗ ܠܗܵܘ̇ ܐܘܼܟܼܠܵܐ ܕܙܲܒܼܢ̣ܹܗ ܟܝܵܢܵܐ ܕܠܵܐ ܒܲܥܝܵܕܵܐ</l>
                    <l n="318">ܘܲܛܥ̣ܵܐ ܟܝܵܢܵܐ ܟܝܵܢ̈ܝܵܬܼܵܐ ܕܣܝܼ̈ܡܵܢ ܗ̣̄ܘܲܝ̈ ܒܹܗ ܀</l>
                    <l n="319">:ܐܘܿ ܠܲܟܼܝܵܢܵܐ ܕܐܲܣܝܼܪ ܟܠܹܗ ܒܪܸܚܡܲܬܼ ܕܝܼܠܹܗ</l>
                    <l n="320">ܕܙܲܒܸܿܢ ܕܝܼܠܹܗ ܒܪܸܚܡܲܬܼ ܐܘܼܟܼܠܵܐ ܕܲܚܕܼܵܐ ܫܵܥܵܐ ܀</l>
                    <l n="321">:ܐܘܿܗ ܡ̇ܢ ܓܲܕܫܹܗ ܠܓܸܢܣܲܢ ܪܹܫܵܐ ܕܟܼܠܗܘܿܢ ܓܸܢܣܹ̈ܐ</l>
                    <l n="322">ܘܐܲܫܝܼܛ ܗܘ̤ ܠܹܗ ܒܲܨܥܝܼܪ̈ܵܬܼܵܐ ܕܫܝܼ̈ܛܢ ܡ̣ܢ ܟܠ ܀</l>
                    <l n="323">:ܐܘܿ ܠܲܟܼܝܵܢܲܢ ܡܟܲܢܹܐ ܒܲܫܡܵܐ ܕܲܡܟܼܝܼܢܵܢܹܗ</l>
                    <l n="324">ܕܲܗܘ̤ܵܐ ܫܲܦܠܵܐ ܘܐܲܗܸܠܘ ܫܲܦܠܹ̈ܐ ܥܲܠ ܫܲܦܠܘܼܬܹܗ ܀</l>
                    <l n="325">:ܐܘܿ ܠܪܵܡ ܡ̣ܢ ܟܠ ܘܲܫܒܼܝܼܚ ܡ̣ܢ ܟܠ ܒܲܫܡܹܗ ܘܕܲܪܓܹܗ</l>
                    <l n="326">ܕܕܼܵܫܘܼ݂ܗܝ ܚܲܫܹ̈ܐ ܘܡܲܟܿܟܼܘܼܗܝ ܟܹܐܒܹ̈ܐ ܘܒܲܠܥܹܗ ܡ̇ܘܬܵܐ ܀</l>
                    <l n="327">:ܐܘܼ ܠܕܲܐܚܝܼܕܼ ܗ̄ܘ̣ܵܐ ܥܵܠܡܵܐ ܟܠܹܗ ܒܦܲܓܼܪܹܗ ܘܢܲܦܫܹܗ</l>
                    <l n="328">ܕܲܗܘ̤ܵܐ ܣܢܝܼܐܵܐ ܡ̣ܢ ܟܠ ܡܸܕܸܿܡ ܡܸܛܠ ܥܵܘ̣ܠܹܗ ܀</l>
                    <l n="329">:ܡܸܛܠ ܥܵܘ̣ܠܹܗ ܣܢ̣ܵܐܘܼܗܝ ܐܲܟܲܚ̄ܕܼ ܡܐܝܼܠܹ̈ܐ ܘܚܲܪ̈ܫܹܐ</l>
                    <l n="330">ܘܗܵܐ ܡܩܲܦܚܝܼܢ ܠܹܗ ܒܢܲܓܼ̈ܕܹܿܐ ܩܫܲܝܵ̈ܐ ܕܟܼܠ ܫܘܼܚܠܵܦܝܼܢ ܀</l>
                    <l n="331">:ܟܲܦܢܵܐ ܩܲܫܝܵܐ ܘܟܹܐܒܹ̈ܐ ܣܒܼܝܼܣܹ̈ܐ ܘܡ̇ܘܬܵܐ ܪܗܝܼܒܼܵܐ</l>
                    <l n="332">ܘܠܲܝܬܿ ܒܘܼܝܵܐܐ ܒܹܝܬܼ ܡܲܪܕܿܘܼܬܼܵܐ ܘܲܠܡܲܪܕܿܘܼܬܼܵܐ ܀</l>
                </div2>
                <head type="page" n="110">M.I.110</head>
                <div2 xml:lang="syr">
                    <l n="333">:ܒܲܕܡܘܼܬܼ ܓܲܠܠܹ̈ܐ ܪܗܝܼܒܼܝܼܢ ܢܸܓܼ̈ܕܹܿܐ ܚܲܕܼ ܒܵܬܲܪ ܚܲܕ</l>
                    <l n="334">ܘܠܵܐ ܝܵܗ̇ܒܿܝܼܢ ܠܲܢ ܐܵܦܸܢ ܩܲܠܝܼܠ ܫܸܠܝܵܐ ܘܢܵܘܚܵܐ ܀</l>
                    <l n="335">:ܩܵܠ ܝܼܠܲܠܬܲܐ ܪܵܥܹ̇ܡ ܒܐܲܪܥܲܢ ܒܟܼܠ ܥܸܕܵܢܝܼܢ</l>
                    <l n="336">ܘܐܲܝܟ ܒܹܝܬܼ ܒܵܪܹ̈ܐ ܥܒܼܝܼܕܼ ܕܘܼܒܵܪܲܢ ܠܹܠܲܝ ܐܝܼܡܵܡ ܀</l>
                    <l n="337">:ܒܸܟܼܝܵܐ ܒܫܘܼܩܹ̈ܐ ܝ̄ܠܲܠܬܵܐ ܒܒܼܵܬܹ̈ܐ ܚܢܲܓܼܬܼܵܐ ܒܟܼܠܕܿܘܼܟ</l>
                    <l n="338">ܘܡܲܝܠܸܠ ܦܘܼܡ̇ܐ ܘܕܼܵܡ̈ܥܵܢ ܥܲܝܢܹ̈ܐ ܘܨܵܠܝ̈ܢ ܐܸܕܢܹ̈ܐ ܀</l>
                    <l n="339">:ܒܸܟܼܝܵܐ ܘܐܸܠܝܵܐ ܫ̇ܡܲܥ ܟܠܢܵܫ ܡ̣ܢ ܟܠ ܦܘܼܡܝܼ̈ܢ</l>
                    <l n="340">ܘܠܲܝܬܿ ܒܲܪܢܵܫܵܐ ܕܠܵܐ ܒܲܪ̄ܬܼ ܩܵܠܵܐ ܕܘܵܝܵܐ ܬܵܢܹ̇ܐ ܀</l>
                    <l n="341">:ܘܝܵ ܘܝܵ ܐܵܡܲܪ ܐ̄ܢܵܫܵܐ ܠܐ̄ܢܵܫܵܐ ܥܲܠ ܒܲܪܢܵܫܵܐ</l>
                    <l n="342">ܕܓܲܙ ܛܵܒܼܵܬܹ̈ܗ ܘܲܣܓܼܝܼܘ ܐܸܒܼܠܵܘ̈ܗܝ ܘܥܲܦ̣ ܬܸܢܚܵܬܹ̈ܐ ܀</l>
                    <l n="343">:ܩܵܠ ܬܸܢ̈ܚܵܬܼܵܐ ܫܵܡ̇ܥܲ ܟܠܫܵܥ ܡ̣ܢ ܒܲܪ ܙܵܘܓܹܿܗ</l>
                    <l n="344">ܘܠܲܝܬܿ ܒܲܪ̄ܬܼ ܩܵܠܵܐ ܕܠܵܐ ܚܠܝܼܛܵܐ ܒܵܗ̇ ܟܲܪܝܘܼܬܼ ܐ̄ܢܵܫܵܐ ܀</l>
                    <l n="345">:ܟܲܪܝܵܐ ܠܟܼܠܢܵܫ ܘܲܡܥܵܩ ܟܠܢܵܫ ܘܒܼܵܟܹ̇ܐ ܟܠܢܵܫ</l>
                    <l n="346">ܘܠܲܝܬܿ ܦܲܪܨܘܼܦܵܐ ܕܢܲܗܝܼܪ ܘܲܦܨܝܼܚ ܠܘܼܩܒܲܠ ܚܲܒܼܪܹܗ ܀</l>
                    <l n="347">:ܡܢܝܼܪ ܟܠ ܒܲܪܢܵܫ ܠܘܼܩܒܲܠ ܚܙܵܝܵܐ ܟܡܝܼܪܵܐ ܕܟܼܠܢܵܫ</l>
                    <l n="348">ܘܲܬܼܡܝܼܗ ܟܠܢܵܫ ܥܲܠ ܥܵܩܵܬܼ̈ܐ ܕܐܲܡܠܸܟ ܒܐܲܪܥܵܐ ܀</l>
                    <l n="349">:ܥܲܠ ܥܵܩܵܬܼ̈ܐ ܡܫܲܐܸܠ ܟܠܢܵܫ ܠܲܕܼܦܵܓܲܥ ܒܹܗ</l>
                    <l n="350">ܕܐܵܪܵܐ ܐܝܼܬܼ ܟܲܝ ܕܘܼܟܿܬܼܵܐ ܕܫܲܠܝܵܐ ܡ̣ܢ ܥܵܩܵܬܼ̈ܐ ܀</l>
                    <l n="351">:ܟܠ ܥܲܡ ܟܠܵܐ ܡܠܹܝܢ ܥܵܩܵܬܼ̈ܐ ܕܥܲܠ ܥܵܩܵܬܼܵܐ</l>
                    <l n="352">ܘܡܲܪܟܹܿܢ ܪܹܫܵܐ ܕܡܲܠ̈ܟܹܿܐ ܘܡ̇ܟܹ̈ܐ ܩܕܼܵܡ ܥܵܩܵܬܼ̈ܐ ܀</l>
                    <l n="353">:ܡܥܵܩ ܥܲܬܿܝܼܪܵܐ ܡܥܵܩ ܡܸܣܟܹܿܢܵܐ ܥܲܒܼܕܐ ܘܡܪܹܗ</l>
                    <l n="354">ܘܲܢܦܲܩ̣ ܠܟܢܵܫ ܒܵܬܲܪ ܚܸܕܪܵܐ ܕܣܘܼܢܩܵܢ ܚܲܝܵܘ̈ܗܝ ܀</l>
                    <l n="355">:ܒܵܬܲܪ ܚܸܕܪܵܐ ܢܦܲܩ̣ܘ ܚܵܕܼܘܿܪܹ̈ܐ ܘܠܵܐ ܚܵܕܼܘܿܪܹ̈ܐ</l>
                    <l n="356">ܘܕܼܵܘܕܹܗ ܟܲܦܢܵܐ ܠܛܲܟܼܣܵܐ ܪܲܒܵܐ ܕܒܹܝܬܼ ܚܲܕܼ ܠܲܐ̄ܚܪܹܝܢ ܀</l>
                    <l n="357">:ܟܲܦܢܵܐ ܐܲܠܸܦ ܠܲܒܼܢܲܝ̈ ܚܹܐܪܹ̈ܐ ܚܵܕܼܘܿܪܘܼܬܼܵܐ</l>
                    <l n="358">ܘܗܵܐ ܡܸܬܼܟܲܪܟܿܝܼܢ ܘܫܵܐܠ̇ܝܼܢ ܙܸܕܼܩܵܐ ܐܲܝܟ ܚܵܕܼܘܿܪܹ̈ܐ ܀</l>
                    <l n="359">:ܐܘܼܡ̇ܢܘܼܬܼܵܐ ܕܚܵܕܼܘܿܪܘܼܬܼܵܐ ܣܸܓܼܝܲܬ̤ ܒܐܲܪܥܵܐ</l>
                    <l n="360">ܘܠܲܝܬܿ ܥܸܕܵܢܵܐ ܕܠܵܐ ܒܲܪ̄ܬܼ ܩܵܠܵܐ ܕܚܸܕܼܪܵܐ ܙܵܡ̇ܐ ܀</l>
                    <l n="361">:ܩܵܠܹ̈ܐ ܚܢܝܼܓܼ̈ܐ ܡܪܲܟܿܒܼܝܼܢ ܐ̄ܢܵܫܵܐ ܩܕܼܵܡ ܚܲܒܼܪ̈ܲܗܘܿܢ</l>
                    <l n="362">ܕܒܼܵܟܹ̇ܝܢ ܘܐܵܠܹ̇ܝܢ ܡܒܲܟܹܿܝܢ ܥܲܡܗܘܿܢ ܠܫܵܡܘܿܥܲܝ̈ܗܘܿܢ ܀</l>
                    <l n="363">:ܐܲܝܟ ܚܲܝ̈ܘܬܼܵܐ ܥܵܘܹ̇ܝܢ ܟܠܢܵܫ ܥܲܡ ܚܲܒܼܪ̈ܲܝܗܘܿܢ</l>
                    <l n="364">ܘܢܵܗ̇ܡܝܼܢ ܘܢܵܨ̇ܪܝܼܢ ܒܲܕܼܡܘܼܬܼ ܝܵܘܢܹ̈ܐ ܘܣܢܘܿܢ̈ܝܵܬܼܵܐ ܀</l>
                    <l n="365">:ܐܵܦ ܠܵܐ ܠܐ̄ܢܵܫܵܐ ܕܵܡܹ̇ܐ ܩܵܠܵܐ ܩܵܠ ܚܸܢ̈ܓܼܵܬܼܗܘܿܢ</l>
                    <l n="366">ܕܫܲܚܠܸܦ ܐܸܢܹܝܢ ܟܲܦܢܵܐ ܠܡܸܠܹ̈ܐ ܘܲܠܢܸܥ̈ܡܵܬܼܵܐ ܀</l>
                    <l n="367">ܩܵܠܹ̈ܐ ܚܢܝܼܓܹ̈ܐ ܡܫܲܚܠܸܦ ܒܵܝ̇ܫܵܐ ܥܲܠ ܣܘܼܢܩܵܢܹܗ: </l>
                </div2>
                <head type="page" n="111">M.I.111</head>
                <div2 xml:lang="syr">
                    <l n="368">ܕܛܵܟ ܬܸܟܼܪܸܐ ܠܹܗ ܠܐܲܝܢܵܐ ܕܫܵܡܲ݁ܥ ܙܢܲܝ̈ ܢܸܥ̈ܡܵܬܹܗ ܀</l>
                    <l n="369">:ܕܠܵܐ ܟܘܼܚܵܕܼܵܐ ܡܲܩܠܸܐ ܘܫܵܐܹ̇ܠ ܒܓܼܡܕܵܐ ܘܚܘܼܨܦܵܐ</l>
                    <l n="370">ܘܝܵܡܹ̇ܐ ܘܡ̇ܘܡܸܐ ܕܐܸܠܵܐ ܫܸܩܠܹ̇ܬܼ ܠܵܐ ܡܫܲܢܹܐ ܐ̄ܢܵܐ ܀</l>
                    <l n="371">:ܡ̇ܢܐ ܥܸܒܼܕܲܬ̤ ܒܝܼܫܘܼܬܼ ܝܲܨܪܲܢ ܡܲܪܝܼܪ ܝܲܨܪܵܐ</l>
                    <l n="372">ܕܥܸܩܪܲܬ̤ ܡܸܢܲܢ ܚܹܐܪܘܼܬܼ ܢܲܩܸܫܵܐ ܘܙܸܪܥܲܬ̤ ܚܘܼܨܦܵܐ ܀</l>
                    <l n="373">:ܚܹܐܪܘܼܬܼ ܢܲܦܸܫܵܐ ܩܲܢܝܵܐ ܢܲܦܸܫܵܐ ܥܲܡ ܬܘܼܩܵܢܵܗ̇</l>
                    <l n="374">ܘܗܵܢܵܘ̇ ܬ̣ܡܗܵܐ ܕܚܲܣܢ̣ܵܗ̇ ܟܲܦܢܵܐ ܠܲܕܼܠܵܐ ܟܵܦ̇ܢܵܐ ܀</l>
                    <l n="375">:ܟܲܦܢܵܐ ܥܲܒܼ݂ܕܵܗ̇ ܠܵܐ ܒܲܪ̄ܬܼ ܓܹܐܪܹ̈ܐ ܠܢܲܦܸܫܵܐ ܚܹܐܪܬܲܐ</l>
                    <l n="376">ܘܲܗܘ̤ܵܬܼ ܐܲܡܬܼܵܐ ܠܲܡܫܲܡܵܫܘܼ ܠܣܘܼܢܩܵܢ ܦܲܓܼܪܵܐ ܀</l>
                    <l n="377">:ܣܘܼܢܩܵܢ ܦܲܓܼܪܵܐ ܟܲܕܼܢܵܗ̇ ܒܢܝܼܪܵܐ ܕܣܘܼܢܩܵܢ ܦܲܓܼܪܵܐ</l>
                    <l n="378">ܘܫܲܪܝܲܬ̤ ܡܪܲܟܿܒܼܵܐ ܩܵܠܹ̈ܐ ܚܢܝܼܓܼ̈ܐ ܠܡܸܫܐܲܠ ܙܸܕܼܩܵܐ ܀</l>
                    <l n="379">:ܓܘܼܢܚܵܐ ܪܲܒܵܐ ܣܥ݂ܲܪ ܒܹܗ ܥܵܘ̣ܠܵܐ ܒܕܼܵܪܲܢ ܒܝܼܫܵܐ</l>
                    <l n="380">ܕܕܸܲܟܿܒܼܵܐ ܩܵܠܹ̈ܐ ܚܢܝܼܓܼ̈ܐ ܠܡܸܫܐܲܠ ܙܸܕܼܩܵܐ ܀</l>
                    <l n="381">:ܓܘܼܢܚܵܐ ܪܲܒܵܐ ܣܥ݂ܲܪ ܒܹܗ ܥܵܘ̣ܠܵܐ ܒܕܵܪܪܲܢ ܒܝܼܫܵܐ</l>
                    <l n="382">ܕܕܼܵܘܸܕܸ ܐܲܢܹܝܢ ܠܫܲܦܝܼܪܵܬܼܵܐ ܕܦܲܓܼܪܵܐ ܘܢܲܦܸܫܵܐ ܀</l>
                    <l n="383">:ܫܲܦܝܪ̈ܵܢ ܗ̣̄ܘܲܝ̈ ܟܝܵܢܵܝܵܬܹ̈ܐ ܕܣܝܼܡܵܢ ܗ̣̄ܘܲܝ̈ ܒܵܗ̇</l>
                    <l n="384">ܘܚܲܒܸܿܠ ܐܼܢܹܝܢ ܥܵܘ̣ܠܵܐ ܛܪܘܼܢܵܐ ܕܲܒܼܥܵܘܵܠܹ̈ܐ ܀</l>
                    <l n="385">:ܥܵܘ̣ܠܵܐ ܗ̄ܘ̣ ܥܸܠܬܼܵܐ ܕܗܵܠܹܝܢ ܕܲܬܼܢܹ̇ܝܬܼ ܘܲܕܿܬܼܵܢܹܐ ܐ̄ܢܵܐ</l>
                    <l n="386">ܘܗܘ̤ܝܘܼ ܕܲܪܕܵܢ ܒܟܲܦܢܵܐ ܘܟܹܐܢܹ̈ܐ ܘܲܒܼܡܵܘܬܵܢܵܐ ܀</l>
                    <l n="387">:ܗܘ̤ܝܘܼ ܕܓܿܙܝܼ ܠܐܲܪܥܵܐ ܦܐܝܼܬܼܵܐ ܡ̣ܢ ܛܵܒܼܵܬܼ̈ܐ</l>
                    <l n="388">ܘܠܵܐ ܝܸܗ̄ܒܼܬ̤ ܠܲܢ ܦܹܐܪܹ̈ܐ ܘܙܲܪ̈ܥܹܐ ܐܲܝܟ ܕܲܡܥܵܕܼܵܐ ܀</l>
                    <l n="389">:ܗܘ̤ܝܘܼ ܕܐܵܘܠܸܕܼ ܩܲܡܨܵܐ ܘܙܵܚܠܵܐ ܘܐܵܦ ܨܲܪܨܘܼܪܵܐ</l>
                    <l n="390">ܘܫܲܚܠܸܦ ܠܐܵܐܲܪ ܘܐܲܚܸܬܼ ܢܘܼܪܵܐ ܚܠܵܦ ܢܘܼܛ̈ܦܵܬܼܵܐ ܀</l>
                    <l n="391">:ܠܲܝܬܿ ܢܸܟܼܝܵܢܵܐ ܕܐܲܟܼܝܲܢ ܡ̣ܢ ܡܬܼܘܿܡ ܕܠܵܐ ܗܘ̤ ܥܲܒܼ݂ܕܹܿܗ</l>
                    <l n="392">ܘܠܲܝܬܼ ܚܘܼܣܪܵܢܵܐ ܕܚܝ̣ܣܲܪ ܓܸܢܣܲܢ ܕܠܵܐ ܗܘ̤ ܣܲܥ̣ܪܹܗ ܀</l>
                    <l n="393">:ܒܥܵܘܼܠܲܢ ܡ̇ܕܹܝܢ ܙܵܕܹܩ ܗ̄ܘ̣ܵܐ ܠܲܢ ܠܡܸܬܼܥܲܕܵܠܘܼ</l>
                    <l n="394">ܘܠܵܘ ܒܐܲܠܵܗܲܢ ܥܲܒܼ݂ܕܲܢ ܟܹܐܢܹ̈ܐ ܘܲܒܼܢܲܝ̈ ܚܹܐܪܹ̈ܐ ܀</l>
                    <l n="395">:ܠܵܗ̇ ܠܚܹܐܪܘܼܬܲܢ ܦܐܸܐ ܗ̄ܘ̣ܵܐ ܕܬܸܪܫܸܐ ܠܠܵܐ ܚܹܐܪܘܼܬܼܵܗ̇</l>
                    <l n="396">ܕܡܸܛܠ ܡ̇ܢܵܐ ܗܘ̤ܵܬܼ ܒܲܪ̄ܬܼ ܚܹܐܪܹ̈ܐ ܠܵܐ ܒܲܪ̄ܬܼ ܚܹܐܪܹ̈ܐ ܀</l>
                    <l n="397">:ܘܲܕܼܠܵܐ ܦܸܪܫܲܬ̤ ܐܲܝܟ ܦܵܪܘܿܫܬܵܐ ܕܬܸܪܫܹܐ ܗܝ̤ ܠܵܗ̇</l>
                    <l n="398">ܬܲܒܼܥ̣ܘܼܗ̇ ܚܲܫܹ̈ܐ ܬܒܲܥܬܼܵܐ ܩܫܝܼܬܼܵܐ ܚܘܼܣܪ̈ܵܢܝܼܢ ܀</l>
                    <l n="399">:ܩܫܹܝܢ ܚܘܼܣܪ̈ܵܢܹܐ ܕܚܸܣܪܲܬ̤ ܢܲܦܸܫܲܢ ܒܗܵܢܵܐ ܙܲܒܼܢܵܐ</l>
                    <l n="400">ܘܠܲܝܬܿ ܡܲܬܼܩܵܠܵܬܐ ܕܣܵܠܹ̇ܩ ܝܘܼܩܪܹܗ ܐܲܝܟ ܚܘܼܣܪܵܢܲܢ ܀</l>
                    <l n="401">:ܙܥܘܿܪ ܚܘܼܣܪܵܢܵܐ ܕܲܒܼܟܼܠ ܕܵܪ̈ܝܼܢ ܡ̣ܢ ܚܘܼܣܪܵܢܲܢ</l>
                    <l n="402">ܘܣܵܗ̇ܕܿܝܼܢ ܢܸܓܼ̈ܕܹܿܐ ܕܒܸܠܥܲܬ̤ ܢܲܦܸܫܲܢ ܕܲܟܼܡܵܐ ܚ̣ܣܲܪܢܲܢ ܀</l>
                    <l n="403">:ܠܵܐ ܡܸܬܼܡܲܠ̈ܠܵܢ ܙܢܲܝ̈ ܡܲܚ̈ܘܵܬܲܢ ܒܠܸܫܵܢ ܐ̄ܢܵܫܵܐ</l>
                    <l n="404">ܘܲܙܥܘܿܪ ܦܘܼܡ̇ܐ ܕܢܸܬܼܢܹܐ ܐܸܢܹܝܢ ܐܲܝܟ ܕܐܝܼܬܲܝܗܹܝܢ ܀</l>
                    <l n="405">:ܕܲܗ̤ܘܲܝ̈ ܒܲܠܚܘܼܕܼ ܡܨܸܐ ܐܵܡܘܿܪܵܐ ܕܢܹܐܡܲܪ ܐܸܢܹܝܢ</l>
                    <l n="406">ܘܕܿܐܝܼܟܲܢ ܘܲܟܼܡܵܐ ܡܨܸܐ ܠܸܫܢܵܐ ܕܢܸܣܕܿܘܿܪ ܐܸܢܹܝܢ ܀</l>
                </div2>
                <head type="page" n="112">M.I.112</head>
                <div2 xml:lang="syr">
                    <l n="407">:ܕܲܗܘܲܝ̈ ܐܸܡ̇ܪܹܬܼ ܐܵܦ ܐ̄ܢܵܐ ܕܲܒܼܥܹ̇ܝܬܼ ܕܐܹܡܲܪ ܐܸܢܹܝܢ</l>
                    <l n="408">ܘܣܵܟ̣ܵܐ ܕܲܒܼܗܹܝܢ ܠܵܐ ܣܦ݂ܲܩ ܪܸܥܝܵܢܝ ܠܲܡܣܲܝܵܟܼܘܼ ܀</l>
                    <l n="409">:ܣܲܓܿܝܼܐܘܼܬܗܹܝܢ ܥܒ݂ܲܕܼܬܲܢܝ ܕܐܸܒܼܥܹܐ ܒܥܵܬܼܵܐ ܕܲܒܼܗܹܝܢ</l>
                    <l n="410">ܘܬܸܡ̇ܗܹܬܼ ܣܲܓܿܝܼ ܘܦܵܫܹ̇ܬܼ ܣܲܓܿܝܼ ܡ̣ܢ ܗܵܝ̇ ܕܲܒܼܥܹ̇ܝܬܼ ܀</l>
                    <l n="411">:ܪܟܼܘܼܒܼܵܐ ܕܡܸܠܹ̈ܐ ܪܟܼܒܼ݂ܘ ܚܘܼܫܵܒܲܝ̈ ܒܐܘܼܪܚܵܐ ܕܡܸܠܹ̈ܐ</l>
                    <l n="412">ܘܲܨܒܹ̇ܝܬܼ ܕܐܸܪܕܼܵܐ ܒܲܠܘܝܼܬܼ ܡܸܠܹ̈ܐ ܠܘܵܬܼ ܣܘܼܥܪ̈ܵܢܹܐ ܀</l>
                    <l n="413">:ܙܢܲܝ̈ ܣܘܼܥܪ̈ܵܢܹܐ ܕܲܗܘ̤ܵܘ ܒܐܲܪܥܲܢ ܒܥܹ̇ܝܬܼ ܕܐܹܬܲܢܹܐ</l>
                    <l n="414">ܘܕܲܚܙܹ̇ܝܬܼ ܐܸܢܘܿܢ ܕܲܟܼܡܵܐ ܣܒܼܝܼܣܝܼܢ ܚܸܓܼܪܬ̤ ܡܸܠܲܬܼܝ ܀</l>
                    <l n="415">:ܒܩܵܢܛܵܐ ܩܖܵܡܲܬ̤ ܐܵܦ ܗܝ̤ ܡܸܠܲܬܼܝ ܒܫܘܼܪܵܝ ܡܸܠܹܝ̈ܗ̇</l>
                    <l n="416">ܕܕܲܠܡܵܐ ܬܲܫܲܪ ܘܠܵܐ ܬܸܬܼܡܲܢܲܥ ܠܘܵܬܼ ܫܘܼܠܵܡܵܐ ܀</l>
                    <l n="417">:ܡܸܬܼܚܵܐ ܕܡܸܠܹ̈ܐ ܚܙܹ̇ܝܬܼ ܕܲܥܬܼܝܼܕܼܵܐ ܠܲܡܪܲܟܵܒܼܘܼ</l>
                    <l n="418">ܘܩܸܢܛܹ̇ܬܼ ܣܲܓܼܝܼ ܡ̣ܢ ܪܘܼܟܵܒܼܵܐ ܕܲܙܢܲܝ̈ ܡܸܠܹ̈ܐ ܀</l>
                    <l n="419">:ܕܚܲܝ̈ܠܵܢ ܡܸܠܹ̈ܐ ܕܥܲܠ ܡܲܚ̈ܘܵܬܼܵܐ ܡ̇ܐ ܕܡܸܬܼܡܲܠ̈ܠܵܢ</l>
                    <l n="420">ܘܠܵܐ ܦܫܝܼܩ ܫܲܪܒܵܐ ܕܩܲܫܝܘܼܬܼ ܢܸܓܼ̈ܕܲܐ ܠܲܡܬܲܢܵܝܘܼ ܀</l>
                    <l n="421">:ܩܛܝܼܪܵܐ ܕܢܸܓܼ̈ܕܹܿܐ ܣܲܪܕܲܢܝ ܕܐܹܡܲܪ ܡܹܐܡܪܵܐ ܕܢܸܓܼ̈ܕܹܿܐ</l>
                    <l n="422">ܘܲܥܨ̣ܵܢܝ ܪܸܥܝܵܢܝ ܠܡܸܙܩܲܪ ܢܲܚܬܵܐ ܕܲܡܠܸܐ ܢܸܓܼ̈ܕܹܐ ܀</l>
                    <l n="423">:ܒܥܸܠܬܼܵܐ ܕܡܸܠܹ̈ܐ ܒܥܹ̇ܝܬܼ ܕܐܹܢܲܣܸܐ ܠܡܸܬܼܢܲܓܿܕܵܢܹ̈ܐ</l>
                    <l n="424">ܕܠܵܐ ܢܸܬܼܦܲܪܣܘܼܢ ܠܥܹܝܢ ܚܲܙܵܝܹ̈ܐ ܕܚܵܙܹ̇ܿܝܢ ܫܲܦܝܼܪ ܀</l>
                    <l n="425">:ܚܵܙܝܲܝ̈ ܫܲܦܝܼܪ ܚܙܹ̇ܝܬܼ ܕܲܪܓܼܝܼܓܼܝܼܢ ܠܲܡܚܵܪ ܣܲܓܿܝܼ</l>
                    <l n="426">ܘܨܵܪܹܬܼ ܨܲܠܡܵܐ ܕܲܙܢܲܝ̈ ܢܓܼ̈ܕܹܿܐ ܕܲܢܚܘܼܪܘܼܢ ܒܹܗ ܀</l>
                    <l n="427">:ܬܵܘ ܚܲܙܵܝܹ̈ܐ ܚܵܙܝܲܝ̈ ܫܲܦܝܼܪ ܚܙܵܘ ܡܲܚ̈ܘܵܬܲܢ</l>
                    <l n="428">ܕܲܟܼܡܵܐ ܒܠܲܥܢܲܢ ܘܟܼܡܵܐ ܐܲܩܠܝܼܢ ܠܘܼܩܒܲܠ ܢܸܓܼܕܲܝ̈ܢ ܀</l>
                    <l n="429">:ܠܚܲܝܘܲܬܼ ܒܲܪܵܐ ܕܡ̇ܐ ܪܸܥܝܵܢܲܢ ܩܕܼܵܡ ܡܲܚ̈ܘܵܬܲܢ</l>
                    <l n="430">ܕܲܡܟܲܒܿܫܝܼܢ ܠܵܗ̇ ܘܠܵܐ ܡܸܬܼܟܲܒܿܫܵܐ ܥܕܲܡ̇ܐ ܠܚܲܪܬܵܐ ܀</l>
                    <l n="431">:ܐܲܝܟ ܕܲܠܚܲܝܘ̄ܬܼܵܐ ܙܲܩܬ̣ܿܘܼܗ̇ ܢܸܓܼ̈ܕܹܿܐ ܠܡܲܪܵܚܘܼܬܿܢ</l>
                    <l n="432">ܘܲܟܼܡܵܐ ܕܒܸܠܥܲܬ̤ ܬܘܼܒܼ ܐܸܬܼܚܲܝܠܲܬ̤ ܠܡܸܬܼܒܲܪܵܪܘ ܀</l>
                    <l n="433">:ܩܹܐܡ̇ܐ ܕܟܼܦܢܵܐ ܐܲܪܡܝܼ ܟܹܐܢܵܐ ܒܦܘܼܡ ܒܝܼܫܘܼܬܿܢ</l>
                    <l n="434">ܘܗܝ̤ ܒܝܼܫܘܼܬܲܢ ܠܵܐ ܦܵܫ̣ ܪܲܗܛܵܗ̇ ܡ̣ܢ ܒܝܼ̈ܫܿܬܲܗ̇ ܀</l>
                    <l n="435">:ܒܥܲܪ̈ܩܹܐ ܕܟܹܐܦܹ̈ܐ ܡܲܬ̣ܚܹܗ ܠܦܲܓܼܪܲܢ ܩܕܼܵܡ ܡܲܚ̈ܝܵܘܵܬܼܵܐ</l>
                    <l n="436">ܘܲܒܼܠܲܥ̣ ܣܲܓܿܝܼ ܘܐܲܩܠܝܼ ܣܲܓܿܝܼ ܐܲܝܟ ܠܵܐ ܚܵܐܹ̇ܫ ܀</l>
                    <l n="437">:ܠܵܐ ܚܵܫܘܿܫܵܐ ܗܘ̤ܵܐ ܚܵܫܘܿܫܵܐ ܒܥܸܕܲܢ ܚܲܫܹ̈ܐ</l>
                    <l n="438">ܘܲܛ̣ܥܵܐ ܟܝܵܢܹܗ ܟܝܵܢܵܐ ܕܲܓܼܒܼܝܼܠ ܒܡܵܝܘܿܬܼܘܼܬܼܵܐ ܀</l>
                    <l n="439">:ܥܕܲܡ̇ܐ ܠܡܵܘܬܵܐ ܩܲܪܒܼܘܼܗܝ ܟܹܐܒܹ̈ܐ ܠܡܸܬܼܢܲܓܿܕܼܵܢܵܐ</l>
                    <l n="440">ܘܙܵܥܲܬ̤ ܢܲܦܸܫܵܐ ܕܥܸܪܩܲܬ̤ ܢܸܦܩܲܬ̤ ܡ̣ܢ ܓܵܘ ܥܘܼܡܪܵܗ̇ ܀</l>
                    <l n="441">:ܒܗܲܝܟܲܠ ܦܲܓܼܪܵܐ ܝܲܬܿܝܼܒܼܵܐ ܗ̄ܘ̣ܵܬܼ ܡ̇ܪܬܵܐ ܢܲܦܸܫܵܐ</l>
                    <l n="442">ܘܣܲܬܼ݂ܪܘܼܗܝ ܟܹܐܒܹ̈ܐ ܠܗܲܝܟܲܠ ܚܘܼܒܵܗ̇ ܘܥܸܪܩܲܬ̤ ܡܸܢܹܗ ܀</l>
                </div2>
                <head type="page" n="113">M.I.113</head>
                <div2 xml:lang="syr">
                    <l n="443">:ܘܐܸܢܗܘ̤ ܕܢܲܦܸܫܵܐ ܥܸܪܩܲܬ̤ ܡܸܢܲܢ ܒܥܸܕܵܢ ܢܸܓܼܕܲܝ̈ܢ</l>
                    <l n="444">ܢܸܕܲܥ ܟܠܢܫ ܐܵܦ ܡܲܚ̈ܘܵܬܵܐ ܣܓܼܝܼ ܕܲܒܼܠܲܥ̄ܢ ܀</l>
                    <l n="445">:ܫܘܼܠܵܡ ܚܲܝܹ̈ܐ ܐܝܼܬܼܵܘܗܝ ܡ̇ܘܬܵܐ ܠܡܸܬܼܢܲܓܿܕܵܢܹ̈ܐ</l>
                    <l n="446">ܡ̇ܕܹܝܢ ܓܲܠܝܵܐ ܗ̄ܝܼ ܕܩܲܫܝܵܐ ܡܚܘܿܬܲܢ ܡ̣ܢ ܡܲܚ̈ܘܵܬܼܵܐ ܀</l>
                    <l n="447">:ܘܲܟܼܒܲܪ ܐܵܡܲ݁ܪ ܐܲܝܢܵܐ ܕܫܵܡܲ݁ܥ ܡ̇ܘܬܵܐ ܗ̄ܝܼ</l>
                    <l n="448">ܐܸܠܵܐ ܢܸܫܡܲܥ ܕܐܼܝܼܬܼ ܗ̄ܘ̣ ܡ̇ܘܬܵܐ ܕܒܼܝܼܫ ܡ̣ܢ ܡ̇ܘܬܵܐ ܀</l>
                    <l n="449">:ܒܝܼܫ ܗ̄ܘ̣ ܡ̇ܘܬܲܢ ܡ̣ܢ ܟܠ ܡ̇ܘܬܿܝܼ̈ܢ ܕܲܗܘ̤ܵܘ ܘܗܵܘܹ̇ܝܢ</l>
                    <l n="450">ܕܲܚܙܲܝܢ ܡ̇ܘܬܲܢ ܘܐܲܟܸܿܢ ܡ̣ܝܼܬܼܢܲܢ ܡ̇ܘܬܵܐ ܥܦܝܼܦܵܐ ܀</l>
                    <l n="451">:ܚܙܵܬܼܵܐ ܕܡ̇ܘܬܵܐ ܚ̣ܙܲܝܢ ܒܲܬܼܒܲܥܬܼܵܐ ܕܥܲܠ ܪܘܼܪ̈ܚܵܢܲܢ</l>
                    <l n="452">ܘܩܲܕܼܵܡ ܕܲܢܡܘܼܬܼ ܡ̣ܝܼܬܹܝܢ ܒܲܚܙܵܬܼܵܐ ܕܩܲܫܝܼܘܼܬܼ ܢܸܓܼܕܲܝ̈ܢ ܀</l>
                    <l n="453">:ܟܲܦܢܵܐ ܘܟܹܐܒܹ̈ܐ ܗܘ̤ܵܘ ܗܲܕܿܝܼ̈ܐܹܐ ܠܡܵܘܬܵܐ ܪܗܝܼܒܼܵܐ</l>
                    <l n="454">ܘܲܪܗܸܛ ܒܲܠ̣ܥܲܢ ܐܲܝܟ ܬܲܢܝܼܢܵܐ ܠܚܲܝܘܲܬܼ ܫܸܢܵܐ ܀</l>
                    <l n="455">:ܒܟܼܠ ܐܸܣܟܹܿܡܝܼ̈ܢ ܒܲܠܥ̣ܵܗ̇ ܡ̇ܘܬܵܐ ܠܡܵܝܘܿܬܼܘܼܬܲܢ</l>
                    <l n="456">ܘܛܵܟ ܠܵܐ ܦܵܐܹ̇ܫ ܣܪܝܼܕܼܵܐ ܕܚܲܝܹ̈ܐ ܡ̣ܢ ܐ̄ܢܵܫܘܼܬܿܢ ܀</l>
                    <l n="457">:ܟܠ ܢܸܣܝܘܿܢܝܼ̈ܢ ܥܒ݂ܲܪܘ ܥܲܠ ܢܲܦܸܫܲܢ ܩܲܢܝܲܬܼ ܚܲܝܹ̈ܐ</l>
                    <l n="458">ܘܲܟܼܒܲܪ ܡ̇ܘܦܸܐ ܢܸܒܼܥ̇ܐ ܕܚܲܝܹ̈ܐ ܘܛܵܠܹ̇ܩ ܦܲܓܼܪܵܢ ܀</l>
                    <l n="459">:ܚܲܝܹ̈ܐ ܕܠܵܐ ܚܒܼܵܠ ܩܲܢܝܵܐ ܒܝܵܬܵܗ̇ ܡ̣ܢ ܒܵܪܘܿܝܵܐ</l>
                    <l n="460">ܘܲܒܼܚ̣ܿܝܘܼܬܼܵܐ ܚܲܝ ܘܲܡܗܲܠܸܟ ܦܲܓܼܪܲܢ ܡܝܲܬܪܵܐ ܀</l>
                    <l n="461">:ܘܐܸܠܘܼܠܵܐ ܗܝ̤ ܢܵܛܪܵܐ ܗ̄ܘ̣ܵܬܼ ܠܲܢ ܒܚܹܝܠ ܚܲܝܘܼܬܼܵܗ̇</l>
                    <l n="462">ܗܵܘܹ̇ܐ ܗ̄ܘ̣ܵܐ ܠܹܗ ܓܸܢܣܵܐ ܕܐ̄ܢܵܫܵܐ ܐܲܝܟ ܠܵܐ ܐ̄ܢܵܫܵܐ ܀</l>
                    <l n="463">:ܐܲܝܟ ܠܵܐ ܐ̄ܢܵܫܵܐ ܗ̤ܘܲܝܢ ܒܲܬܼܒܲܥܬܼܵܐ ܕܟܼܠ ܣܘܼܪ̈ܚܵܢܝܼܢ</l>
                    <l n="464">ܘܲܬܼܡܲܗ̣ܘ ܘܲܬܼܘܲܪܘ ܡܠܝܼܠܹ̈ܐ ܘܚܲܪ̈ܫܹܐ ܥܲܠ ܚܘܼܒܵܠܲܢ ܀</l>
                    <l n="465">:ܥܲܠ ܚܘܼܒܵܠܲܢ ܒܵܟܹ̇ܝܢ ܘܐܵܠܹ̇ܝܢ ܫܡܲܝܵܐ ܘܐܲܪܥܵܐ</l>
                    <l n="466">ܘܲܚܢܲܢ ܒܲܠܚܘܼܕ ܠܵܐ ܪܓܼܝܼܫܝܼܢ ܚ̄ܢܲܢ ܒܚܘܼܒܵܠ ܓܸܢܲܣܲܢ ܀</l>
                    <l n="467">:ܥܲܠ ܣܲܢ̈ܝܵܬܲܢ ܟܡܝܼܪ ܕܘܼܒܪܵܐ ܕܩܲܝܛܵܐ ܘܣܲܬܼܘܐ</l>
                    <l n="468">ܘܲܒܼܠܝܼܠ ܘܲܫܓܼܝܼܫ ܛܲܟܼܣܵܐ ܪܲܒܵܐ ܕܝܲܪ̈ܚܲܝ ܫܲܢ̄ܬܵܐ ܀</l>
                    <l n="469">:ܡܸܛܠܵܬܲܢ ܠܒܼܝܼܫܵܐ ܒܪܝܼܬܵܐ ܢܲܚ̈ܬܹܿܐ ܕܐܸܒܼܠܵܐ</l>
                    <l n="470">ܘܲܡܒܲܟܿܝܵܐ ܠܲܢ ܐܲܝܟ ܕܲܠܡܝܼܬܼܵܐ ܕܡܲܪܝܼܪ ܐܸܒܼܠܹܗ ܀</l>
                    <l n="471">:ܡܲܪܝܼܪ ܐܸܒܼܠܵܐ ܕܝܘ̇ܡ ܥܵܩܵܬܼ̈ܢ ܡ̣ܢ ܟܠ ܐܸܒܼܠܝܼ̈ܢ</l>
                    <l n="472">ܘܢܝܼܚ ܝܘܿܡ ܡ̇ܘܬܲܢ ܡ̣ܢ ܝܵܘ̈ܡ̇ܬܵܐ ܕܩܲܫܝܘܼܬܼ ܢܸܓܼܕܝ̈ܢ ܀</l>
                    <l n="473">:ܒܢܸܓܼ̈ܕܹܿܐ ܘܟܹܐܒܹ̈ܐ ܛܠܸ݂ܩܘ ܝܵܘ̈ܡ̇ܬܵܐ ܕܝܵܘ̈ܡܲܝ ܚܲܝܲܝ̈ܢ</l>
                    <l n="474">ܘܠܲܝܬܿ ܒܹܗ ܒܥܘܼܡܪܲܢ ܝܵܘܡ̇ܐ ܕܲܫܠܸܐ ܡ̣ܢ ܥܵܩܵܬܼ̈ܐ ܀</l>
                    <l n="475">:ܡ̣ܢ ܛܲܠܝܘܬܲܢ ܪܲܒܿܝܘܼܢ ܟܹܐܒܹ̈ܐ ܐܲܟܼܡܵܐ ܕܲܟܼܬܼܝܼܒܼ</l>
                    <l n="476">ܘܥܲܡ ܬܲܪܒܿܝܼܬܲܢ ܫ̣ܘܲܚ ܡܲܚ̈ܘܵܬܼܵܐ ܕܥܲܠ ܗܲܕܵܡܲܝ̈ܢ ܀</l>
                    <l n="477">:ܡ̣ܢ ܫܘܼܪܵܝܵܐ ܕܫܘܼܪܵܝ ܓܸܢܣܲܢ ܩܲܦܚܘܼܢ ܟܹܐܒܹ̈ܐ</l>
                    <l n="478">ܘܐܲܝܟ ܗܲܕܿܝܼܐܵܐ ܗ̤ܘܲܝ̈ ܥܵܩܵܬܼ̈ܐ ܠܡܲܪܕܿܝܼܬܼ ܚܲܝܲܝ̈ܢ ܀</l>
                </div2>
                <head type="page" n="114">M.I.114</head>
                <div2 xml:lang="syr">
                    <l n="479">:ܚܲܝܹ̈ܐ ܣܡܝܼܡܹ̈ܐ ܚ̣ܝܲܝܢܲܢ ܒܐܲܪܥܵܐ ܡ̣ܢ ܝܘܿܡ ܕܲܗ̤ܘܲܝܢ</l>
                    <l n="480">ܘܠܵܐ ܫܠܹܝܢ ܡܸܢܲܢ ܩܹܐܪ̈ܣܹܐ ܩ̈ܫܲܝܵܐ ܕܚܵܣܘܿܡܘܼܬܼܵܐ ܀</l>
                    <l n="481">:ܫܒܼܵܒܹ̈ܐ ܒܝܼܫܹ̈ܐ ܗܘ̤ܵܘ ܠܲܢ ܒܐܲܪܥܵܐ ܕܬܼܵܘܬܵܒܼܘܼܬܲܢ</l>
                    <l n="482">ܘܒܲܙ̣ܘ ܡܲܪ̈ܗܵܛܲܢ ܘܫܲܥܒܸܿܕܼܘ ܚܲܝܲܝ̈ܢ ܒܥܲܡܠܵܐ ܩܲܫܝܵܐ ܀</l>
                    <l n="483">:ܒܫ̣ܒܼܝܵܐ ܕܥܵܘ̣ܠܵܐ ܕܲܒܼܪܘܼܗܝ ܠܓܸܢܣܲܢ ܣܵܢ̈ܐܹܐ ܕܓܸܢܣܲܢ</l>
                    <l n="484">ܘܥܲܒܼ݂ܕܿܘܼܢ ܥܲܒܼ̈ܕܼܿܐ ܠܲܪ̈ܓܼܝܼܓܵܬܼܵܐ ܕܣܘܼܥܪ̈ܵܢܲܝܗܘܿܢ ܀</l>
                    <l n="485">:ܐܲܝܟ ܓܲܠܘܵܝܹ̈ܐ ܢܦܲܩܘ ܐܲܒܼܵܗܝ̈ܢ ܡ̣ܢ ܦܲܪܕܲܝܣܵܐ</l>
                    <l n="486">ܘܲܥܡ݂ܲܪ ܒܐܲܪܥܵܐ ܕܡܲܠܝܵܐ ܟܘܼ̈ܒܹܿܐ ܘܟܹܐܒܹ̈ܐ ܘܡ̇ܘܬܵܐ ܀</l>
                    <l n="487">:ܫܸܒܼܝܵܐ ܕܡܲܝܵ̈ܐ ܐܲܩܸܦ ܐܸܢܘܿܢ ܐܵܦ ܡ̣ܢ ܗܵܕܹܐ</l>
                    <l n="488">ܘܲܠܘܲܝ ܫܸܒܼܝܵܐ ܘܠܵܘ ܚܘܼܒܵܠܵܐ ܕܠܵܐ ܚܵܘܣܵܢܵܐ ܀</l>
                    <l n="489">:ܕܠܵܐ ܚܵܘܣܵܢܵܐ ܚܲܒܿܠܲܢ ܫܸܒܼܝܵܐ ܕܡ̇ܡܘܿܠ ܡܲܝܵ̈ܐ</l>
                    <l n="490">ܘܓܲܪܦܹܗ ܠܥܲܦܪܵܐ ܕܪܘܼܟܵܒܼ ܦܲܓܼܪܲܝܢ ܘܛܲܡ̣ܪܹܗ ܒܐܲܪܥܵܐ ܀</l>
                    <l n="491">:ܫܸܒܼܝܵܐ ܠܫܸܒܼܝܵܐ ܝܲܒܸܿܠ ܝܲܗ̄ܒܲܢ ܡ̣ܢ ܚܲܕܼ ܠܲܐ̄ܚܪܹܝܢ</l>
                    <l n="492">ܘܠܵܐ ܐܲܓܲܪ ܠܲܢ ܕܢܲܓܲܪ ܒܐܲܬܼܪܵܐ ܕܬܼܵܘܬܵܒܼܘܼܬܲܢ ܀</l>
                    <l n="493">:ܫܸܒܼܝܵܐ ܩܲܕܼܡ̇ܐ ܫܒܼ݂ܵܢ ܡ̣ܢ ܐܲܬܼܪܵܐ ܦܲܐܝܵܐ ܕܲܥܕܹܝܢ</l>
                    <l n="494">ܘܲܬܼܪܲܝܵܢܵܐ ܡ̣ܢ ܝܵܪܬܿܘܼܬܵܐ ܕܡܲܠܝܵܐ ܟܘܼ̈ܒܹܿܐ ܀</l>
                    <l n="495">:ܫܸܒܼܝܵܐ ܐ̄ܚܪܹܢܵܐ ܫ̣ܒܼܵܢ ܡ̣ܢ ܒܵܒܹܠ ܒܝܲܕܼ ܦܘܼܠܵܓܼܵܐ</l>
                    <l n="496">ܘܙܲܪܩܹܗ ܠܡܸܕܪܲܢ ܒܐܲܪܒܲܥܦܸܢ̈ܝܵܢ ܒܝܲܡܵܐ ܘܝܲܒܼܫܵܐ ܀</l>
                    <l n="497">:ܬܠܵܬܵܐ ܫܸܒܼܝܝܼ̈ܢ ܕܒܼܝܼܫ ܚܲܕܼ ܡ̣ܢ ܚܲܕܼ ܫ̣ܒܼܵܐܘܼܗܝ ܠܓܸܢܣܲܢ</l>
                    <l n="498">ܘܚܲܕܼ ܡ̣ܢ ܓܸܢܣܲܢ ܚܪܵܪ ܓܸܢܣܲܢ ܡ̣ܢ ܥܲܒܼܕܿܘܼܬܼܵܐ ܀</l>
                    <l n="499">:ܥܝܵܕܼܵܐ ܒܝܼܫܵܐ ܥܬܸܩ ܒܹܗ ܒܓܸܢܣܲܢ ܡ̣ܢ ܫܘܼܪܵܝܵܐ</l>
                    <l n="500">ܘܗܲܢܝܼܐܵܐ ܠܹܗ ܥܲܒܼܕܿܘܼܬܼ ܥܲܒܼ̈ܕܹܿܐ ܡ̣ܢ ܚܹܐܪܘܼܬܼܵܐ ܀</l>
                    <l n="501">:ܠܵܘ ܚܹܐܪܘܼܬܼܵܐ ܕܦܘܼܠܚܵܢ ܥܲܒܼ̈ܕܹܿܐ ܪܚܸܡ̣ ܒܲܪ ܚܹܐܪܹ̈ܐ</l>
                    <l n="502">ܘܠܵܐ ܪܵܓܵܐ ܠܹܗ ܕܲܢܪܝܼܡ ܪܹܫܹܗ ܡ̣ܢ ܥܲܒܼܕܿܘܼܬܼܵܐ ܀</l>
                    <l n="503">:ܗܵܢܵܐ ܥܝܵܕܼܵܐ ܥܲܒܼ݂ܕܹܿܗ ܕܢܸܒܼܠܲܥ ܢܸܓܼ̈ܕܹܿܐ ܩ̈ܫܲܝܵܐ</l>
                    <l n="504">ܘܗܵܐ ܡܸܬܼܒܲܣܒܲܣ ܒܲܚܒܼܵܪ̈ܵܬܼܵܐ ܕܦܲܓܼܪܵܐ ܘܢܲܦܫܵܐ ܀</l>
                    <l n="505">:ܒܦܲܓܼܪܹܗ ܘܢܲܦܫܹܗ ܡܲܣܓܹܿܐ ܚܵܛܹ̇ܐ ܘܡܲܣܓܸܿܐ ܒܵܠܲܥ</l>
                    <l n="506">ܘܲܡܬܼܝܼܚ ܟܠܢܵܫ ܠܢܸܓܼ̈ܕܹܿܐ ܩ̈ܫܲܝܵܐ ܘܠܵܐ ܡܸܬܼܟܲܚܲܕܼ ܀</l>
                    <l n="507">:ܥܲܡܹܗ ܗܲܠܟܲܬ̤ ܩܲܫܝܘܼܬܼ ܢܸܓܼܕܿܘ̈ܗܝ ܒܟܼܠܗܘܿܢ ܕܵܪܹ̈ܐ</l>
                    <l n="508">ܘܝܲܬܿܝܼܪܵܐܝܼܬܼ ܒܕܵܪܪ̈ܲܢ ܕܝܼܠܲܢ ܥܲܦ݂ ܡܲܚ̈ܘܵܬܼܵܐ ܀</l>
                    <l n="509">:ܢܸܓܼ̈ܕܹܿܐ ܩ̈ܫܲܝܵܐ ܡ̣ܢ ܟܠ ܓܲܒܿܝܼ̈ܢ ܗܵܐ ܟܪܝܼܟܼܝܼܢ ܠܲܢ</l>
                    <l n="510">ܘܗܵܐ ܒܵܠ̇ܥܝܼܢܲܢ ܘܠܵܐ ܡܸܣܬܲܝܟܼܝܼܢ ܙܢܲܝ̈ ܒܝܼ̈ܫܵܬܲܢ ܀</l>
                    <l n="511">:ܕܠܵܐ ܡܸܢܝܵܢܵܐ ܣܓܼܝܼ ܒܝܼ̈ܫܵܬܲܢ ܘܲܫܟܼܝܼܪ̈ܵܬܲܢ</l>
                    <l n="512">ܘܲܕܠܵܐ ܣܵܟܼܵܐ ܪܲܒܲܬܼ ܢܲܓܿܕܼܘܼܗ̇ ܠܡܲܪܲܚܘܼܬܲܢ ܀</l>
                    <l n="513">:ܩܫܹܝܢ ܗ̄ܘ̣ܵܘ ܢܸܓܼܕܲܝ̈ܢ ܡ̣ܢ ܟܠ ܢܸܓܼ̈ܕܹܿܐ ܕܲܒܼܟܼܠ ܕܵܪ̈ܝܼܢ</l>
                    <l n="514">ܘܠܲܝܬܿ ܗ̄ܘ̣ܵܐ ܐܲܦܬܼܵܐ ܒܹܝܬܼ ܚܲܕܼ ܠܲܐ̄ܚܪܹܝܢ ܒܪܸܡܙܵܐ ܀</l>
                    <l n="515">:ܪܸܡܙܵܐ ܟܲܣܝܵܐ ܟܲܢܸܫ ܐܸܢܘܿܢ ܠܘܲܥܕܑܵܐ ܕܚܲܝܲܝ̈ܢ</l>
                    <l n="516">ܘܐܲܠܸܦ ܐܸܢܘܿܢ ܠܡܸܥܒܲܕܼ ܩܹܐܪܣܵܐ ܥܲܡ ܒܝܼܫܘܼܬܲܢ ܀</l>
                </div2>
                <head type="page" n="115">M.I.115</head>
                <div2 xml:lang="syr">
                    <l n="517">:ܩܹܐܪܣܵܐ ܪܲܒܵܐ ܥܒ݂ܲܕܼܘ ܘܣܵܡ̣ܘ ܥܲܡܲܢ ܢܸܓܼ̈ܕܹܿܐ ܕܥܲܡܲܢ</l>
                    <l n="518">ܘܒܲܙܥܘܼܗܝ ܠܥܲܡܲܢ ܒܓܹܐܪܹ̈ܐ ܫܢܝܼܢܹ̈ܐ ܕܟܲܦܢܵܐ ܘܨܲܗܝܵܐ ܀</l>
                    <l n="519">:ܐܲܝܟ ܡܲܫܪܝܼܬܼܵܐ ܚܲܕܼܪܘܼܢ ܟܹܐܒܹ̈ܐ ܡ̣ܢ ܟܠ ܓܲܒܿܝܼ̈ܢ</l>
                    <l n="520">ܘܠܵܐ ܦܠ݂ܲܛ ܓܘܼܫܡܵܐ ܕܠܵܐ ܐܸܬܼܡܚܝܼ ܒܲܚܒܼܵܪ̈ܬܼܵܐ ܀</l>
                    <l n="521">:ܟܠܹܗ ܓܘܼܫܡܲܢ ܗܘ̤ܵܐ ܚܲܕܼ ܫܘܼܚܢܵܐ ܕܠܵܐ ܚܘܼܠܡܵܢܵܐ</l>
                    <l n="522">ܘܢܸܕܲܬ̤ ܡܸܢܹܗ ܠܐܵܣܵܘ̈ܬܼܵܐ ܘܠܵܐ ܬܘܼܒܼ ܥܲܨܒܿܘܼܗܝ ܀</l>
                    <l n="523">:ܟܲܦܢܵܐ ܘܟܹܐܒܹ̈ܐ ܒܲܣܒܸܿܣܘ ܦܲܓܼܪܹܗ ܘܕܼܵܘܸܕܼܘ ܢܲܦܫܹܗ</l>
                    <l n="524">ܘܐܵܘܦܝܼܘ ܚܲܝܵܘ̈ܗܝ ܡ̣ܢ ܡ̇ܙܘܿܢܵܐ ܘܡ̣ܢ ܚܲܝܘܼܬܵܐ ܀</l>
                    <l n="525">:ܠܲܝܬܿ ܚܲܝܘܼܬܼܵܐ ܒܚܲܝܹ̈ܐ ܕܐ̄ܢܵܫܵܐ ܘܠܵܐ ܟܠ ܟܠܹܗ</l>
                    <l n="526">ܘܐܸܢ ܐܝܼܬܼ ܠܵܐ ܐܝܼܬܼ ܕܗܵܐ ܠܲܝܬܿ ܡܸܕܹܿܡ ܕܲܡܩܝܼܡ ܚܲܝܗܹܐ ܀</l>
                    <l n="527">:ܓܡ݂ܲܪ ܡ̇ܙܘܿܢܵܐ ܕܲܡܩܝܼܡ ܚܲܝܹ̈ܐ ܡ̣ܢ ܦܘܼܡ ܚܲܝܹ̈ܐ</l>
                    <l n="528">ܘܲܬܼܠܹܝܢ ܚܲܝܘ̈ܗܝ ܕܲܟܼܪܸܐ ܚܲܝܹ̈ܐ ܩܕܼܵܡ ܒܵܒܼܵܬܹ̈ܗ ܀</l>
                    <l n="529">:ܠܫܘܼܠܵܡ ܚܲܝܘ̈ܗܝ ܚܵܐܲ݁ܪ ܟܠܢܵܫ ܡܙܲܠܗܲܙ ܚܲܝܹ̈ܐ</l>
                    <l n="530">ܘܪܵܢܹ̇ܐ ܘܕܵܚܹ̇ܠ ܕܕܲܠܡܵܐ ܩܸܪܒܲܬ̤ ܦܪܵܬܼܘܿܙܡܝܹܗ ܀</l>
                    <l n="531">:ܒܪܲܡܫܵܐ ܐܵܡܲ݁ܪ ܕܐܵܪܵܐ ܐܝܼܬܿܝܼ ܥܕܲܡ̇ܐ ܠܨܲܦܪܵܐ</l>
                    <l n="532">ܘܥܸܕܼܵܢ ܨܲܦܪܵܐ ܡܫܲܐܸܠ ܠܚܲܒܼܪ݁ܵܘܗܝ ܕܲܥܪܵܒܼ ܫ̣ܡܫܵܐ ܀</l>
                    <l n="533">:ܥܲܡܹܗ ܕܝܵܘܡ̇ܐ ܪܵܕܹܐ ܒܪܸܢܝܵܐ ܕܥܲܠ ܥܵܩܵܬܹ̈̄ܐ</l>
                    <l n="534">ܕܡܸܢܵܝܵܢ ܫܵܥܑܹ̈ܐ ܕܠ݂ܠܲܝ ܐܝܼܡܵܡ ܥܦܝܼܦ ܫܘܼܢܵܩܹܗ ܀</l>
                    <l n="535">:ܘܵܝܠܹܗ ܠܕܵܘܝܵܐ ܟܝܵܢ ܒܲܪܢܵܫܵܐ ܕܲܟܼܡܵܐ ܡܕܵܘܲܕܼ</l>
                    <l n="536">ܘܲܟܼܡܵܐ ܣܒܼܝܼܣܝܼܢ ܚܲܫܲܝ̈ ܢܲܦܸܫܹܗ ܘܟܹܐܒܲܝ̈ ܦܲܓܼܪܹܗ ܀</l>
                    <l n="537">:ܘܵܝܵܐ ܠܘܹܐ ܠܹܗ ܠܲܕܼܘܸܐ ܡ̣ܢ ܟܠ ܒܟܼܠܗܘܿܢ ܕܵܪܹ̈ܐ</l>
                    <l n="538">ܘܝܲܬܿܝܼܪ ܕܵܘܹܐ ܒܕܼܵܪܲܢ ܕܝܼܠܲܢ ܡ̣ܢ ܟܠ ܕܵܪ̈ܝܼܢ ܀</l>
                    <l n="539">:ܒܕܵܪܲܢ ܕܝܼܠܲܢ ܕܵܘܹܐ ܘܲܡܥ̇ܩ ܟܠ ܒܲܪܢܵܫܵܐ</l>
                    <l n="540">ܘܲܥܦܝܼܦ ܘܵܝܵܐ ܘܣܲܓܿܝܼ ܢܸܓܼܕܵܐ ܘܪܲܒ ܫܘܼܢܵܩܵܐ ܀</l>
                    <l n="541">:ܪܲܒܿ ܫܘܼܢܵܩܵܐ ܕܲܚܙ݂ܲܝ̈ ܥܲܝܢܲܝ̈ܢ ܘܲܫ̣ܡܲܥ ܐܸܕܢܲܝ̈ܢ</l>
                    <l n="542">ܪܲܕܼܦܘ̣ܢ ܟܹܐܒܹ̈ܐ ܘܪܲܕܼܦܘܼܢ ܐ̄ܢܵܫܵܐ ܬܿܪܬܹܿܝܢ ܒܲܚܕܵܐ ܀</l>
                    <l n="543">:ܣܒ݂ܲܠ ܒܲܪܢܵܫܲܢ ܡܲܪܝܼܪ ܝܲܨܪܵܐ ܫܸܒܼܝܵܐ ܕܟܼܦܢܵܐ</l>
                    <l n="544">ܘܫܸܒܼܝܵܐ ܕܐ̄ܢܵܫܵܐ ܕܒܼܝܼܫ ܡ̣ܢ ܟܲܦܢܵܐ ܘܡ̣ܢ ܟܠ ܒܝܼ̈ܫܵܢ ܀</l>
                    <l n="545">:ܩܫܹܐ ܫܸܒܼܝܵܐ ܕܲܒܼܢܲܝ̈ ܗܵܓܼܵܪ ܐܵܦ ܡ̣ܢ ܟܲܦܢܵܐ</l>
                    <l n="546">ܘܡܲܪܝܼܪܵܐ ܗ̄ܘ̣ܵܬܼ ܡܚܘܿܬܼܵܐ ܕܲܒܼܗܘܿܢ ܡ̣ܢ ܟܘܼܪ̈ܗܵܢܹܐ ܀</l>
                    <l n="547">:ܠܡܸܪܲܬܼ ܚܸܘܝܵܐ ܕܵܡ̇ܝܵܐ ܡܚܘܿܬܼܵܐ ܕܲܒܼܢܵܘ̈ܗܝ ܕܐܲܒܼܪܵܡ</l>
                    <l n="548">ܘܛܵܟ ܐܝܼܬܼ ܦܘܼܪܣܵܐ ܠܡܸܪܲܬܼ ܪ̈ܲܚܫܵܐ ܘܲܠܗܘܿܢ ܠܵܐ ܐܝܼܬܼ ܀</l>
                    <l n="549">:ܠܘܲܝ ܕܹܝܢ ܠܵܐ ܩܪܹܝܢ ܒܫܸܡ ܐܲܒܼܪܵܗܵܡ ܒܢܲܝ̈ ܡܸܨܪܵܝܬܵܐ</l>
                    <l n="550">ܕܗܵܐ ܡܸܬܼܥܲܕܠܝܼܢ ܠܵܐ ܝܵܕܼܘܿܥ̈ܿ ܒܗܵܢ ܟܘܼܢܵܝܵܐ ܀</l>
                    <l n="551">:ܠܘܲܝ ܠܵܐ ܩ̣ܪܸܒܼ ܗ̄ܘ̣ܵܐ ܗܵܘ̇ ܙܲܕܿܝܼܩܵܐ ܠܗܵܝ̇ ܫܵܛܝܼܬܼܵܐ</l>
                    <l n="552">ܟܒܲܪ ܫܵܠܹ̇ܝܢ ܗ̄ܘ̣ܵܘ ܡܸܬܼܟܲܫܠܵܢܹ̈ܐ ܡ̣ܢ ܟܸܫܠܲܝ̈ܗܘܿܢ ܀</l>
                </div2>
                <head type="page" n="116">M.I.116</head>
                <div2 xml:lang="syr">
                    <l n="553">:ܠܘܲܝ ܐܝܼܬܼ ܗ̄ܘ̣ܵܐ ܠܗܘܿܢ ܫܡܵܐ ܢܘܼܟܼܪܵܝܵܐ ܕܢܘܼܟܼܪܵܝ ܠܐܒܼܪܵܡ</l>
                    <l n="554">ܡܸܬܼܟܲܢܹܝܢ ܗ̄ܘ̣ܵܘ ܒܲܥܪܝܼܪ̈ܵܝܹܐ ܐܲܝܟ ܐܲܒܼܘܼܗܘܿܢ ܀</l>
                    <l n="555">:ܥܪܵܕܼܵܐ ܕܒܲܪܵܐ ܩܪ̣ܵܝܗܝ ܒܵܪܘܿܝܵܐ ܠܪܹܫ ܫܲܪ̈ܵܒܼܵܬܼܗܘܿܢ</l>
                    <l n="556">ܕܝܵ̇ܕܲܥ ܗ̄ܘ̣ܵܐ ܠܹܗ ܕܠܵܐ ܡܨܸܐ ܢܵܛ̇ܲܪ ܛܲܟܼܣܵܐ ܕܐ̄ܢܵܫܵܐ ܀</l>
                    <l n="557">:ܚܲܝܘܲܬܼ ܒܲܪܢܵܫ ܦܐܹܐ ܕܢܸܬܼܟܲܢܹܐ ܒܲܪ ܡܸܨܪܵܬܵܐ</l>
                    <l n="558">ܘܲܢܪܝܼܡ ܡܸܢܹܗ ܫܡܵܐ ܕܐܲܒܼܪܵܗܵܡ ܪܵܚܹ̇ܡ ܐ̄ܢܵܫܵܐ ܀</l>
                    <l n="559">:ܪܵܚܹ̇ܡ ܐ̄ܢܵܫܵܐ ܘܪܵܚܹ̇ܡ ܡ̇ܪܹܗ ܐܝܼܬܼܵܘܗܝ ܐܲܒܼܪܵܡ</l>
                    <l n="560">ܡ̇ܕܹܝܢ ܙܵܕܹܩ ܕܟܹܐܢܹ̈ܐ ܢܸܗܘܘܿܢ ܒܢܲܝ̈ܵܐ ܠܟܹܐܢܵܐ ܀</l>
                    <l n="561">:ܠܵܐ ܥܕܝܼܠ ܐܲܒܼܪܵܡ ܕܐܵܘܠܸܕܼ ܒܝܼܫܹ̈ܐ ܘܒܲܥܪܝܼܪ̈ܵܝܹܐ</l>
                    <l n="562">ܒܝܼܫܹ̈ܐ ܥܕܝܼܠܝܼܢ ܕܠܵܐ ܪܕܼܵܘ ܒܐܘܼܪܚܵܐ ܕܚܘܼܒܹܿܗ ܕܐܲܒܼܪܵܡ ܀</l>
                    <l n="563">:ܐܵܦ ܐ̄ܢܵܐ ܕܥܸܕܠܹ̇ܬܼ ܠܟܼܠ ܥܸܕܠܵܝܝܼ̈ܢ ܫܵܘ̇ܝܵܐ ܡܸܠܲܬܼܝ</l>
                    <l n="564">ܕܐܸܡ̇ܪܹܬܼ ܕܲܠܘܲܝ ܠܵܐ ܩ̣ܪܸܒܼ ܐܲܒܼܪܵܡ ܠܗܵܓܼܵܪ ܐܲܡܬܵܐ ܀</l>
                    <l n="565">:ܠܵܘ ܐܲܒܼܵܗܹ̈ܐ ܡܨܸܝܢ ܕܲܢܨܘܼܪܘܼܢ ܚܹܐܪܘܼܬܼ ܢܲܦܸܫܵܐ</l>
                    <l n="566">ܚܸܐܪܘܼܬܼ ܢܦܸܫܵܐ ܗ̄ܝ̣ ܕܥܵܒܼ݁ܕܵܐ ܟܹܐܢܹ̈ܐ ܐܵܦ ܥܵܘܵܠܹ̈ܐ ܀</l>
                    <l n="567">:ܠܥܵܕܼܠܲܝ̈ ܐܵܒܼܪܵܡ ܐܸܡ̇ܪܹܬܼ ܗܵܠܹܝܢ ܐܵܦ ܐܵܡܲ݁ܪ ܐ̄ܢܵܐ</l>
                    <l n="568">ܕܐܸܢ ܗܵܓܼܪ̈ܵܝܹܐ ܫܒ̣ܵܐܘܼܢ ܡܲܓܵܢ ܐ̄ܚܪܸ̈ܢܹܐ ܠܡܵܢܵܐ ܀</l>
                    <l n="569">:ܠܡܵܐ ܩܕܹܫܵܝܹ̈ܐ ܐ̄ܚܝܵܢܹ̈ܐ ܐܸܢܘܿܢ ܕܲܒܼܢܲܝ̈ ܗܵܓܵܪ</l>
                    <l n="570">ܕܒܲܙ̣ܘܼܗܝ ܠܥܵܠܡܵܐ ܒܸܙܬܼܵܐ ܕܥܵܠ̈ܒܵܐ ܠܕܹܐܫܡܲܥܠܵܝܹ̈ܐ ܀</l>
                    <l n="571">:ܠܡܵܐ ܡ̣ܢ ܐܲܒܼܪܵܡ ܪܕܼܵܐ ܚܘܼܒܵܠܵܐ ܕܲܛܡܘܼܪ̈ܝܹܐ</l>
                    <l n="572">ܕܥܲܒܼ݂ܕܿܘܼܗ̇ ܠܐܵܬܼܘܪ ܐܵܡ̇ܐ ܕܡܲܠ̈ܟܹܿܐ ܐܲܝܟ ܨܵܕܼܝܼܬܼܵܐ ܀</l>
                    <l n="573">:ܠܵܐ ܟܹܝܬܼ ܢܸܥܕܿܘܿܠ ܠܵܐ ܠܐܲܒܼܵܗܹ̈ܐ ܠܲܒܼܢܲܝܵ̈ܐ</l>
                    <l n="574">ܐܸܠܵܐ ܠܝܲܨܪܵܐ ܕܦܵܪܹܫ ܬܲܪܬܹܿܝܢ ܛܵܒܼܝܼܫܵܬܵܐ ܀</l>
                    <l n="575">:ܠܝܲܨܪܵܐ ܒܝܼܫܵܐ ܕܒܼܢܲܝ̈ ܗܵܓܼܵܪ ܢܸܥܝܕܿܘܿܠ ܟܠܫܵܥ</l>
                    <l n="576">ܘܝܲܬܿܝܼܪܵܐܝܼܬܼ ܠܥܲܡܵܐ ܕܲܩܕܸܫ ܚܲܝܘ̄ܬܼܵܢܵܝܹ̈ܐ ܀</l>
                    <l n="577">:ܠܵܐ ܒܲܥܪܝܼܪܵܝ ܟܝܵܢ ܚܲܝ̈ܘܵܬܼܵܐ ܐܲܝܟ ܩܕܹܫܵܝܵܐ</l>
                    <l n="578">ܘܗܵܐ ܬܲܚܘܝܼܬܵܐ ܕܠܵܐ ܡܫܲܝܢܘܼܬܼܗܘܿܢ ܒܡܸܕܹܿܡ ܕܲܣܥ݂ܲܪܘ ܀</l>
                    <l n="579">:ܠܵܐ ܣܥ݂ܲܪܘ ܚܲܗܠܹ̈ܐ ܕܲܒܼܢܲܝ̈ ܗܵܓܼܵܪ ܐܲܟܼܡܵܐ ܕܲܣܥ݂ܲܪܘ</l>
                    <l n="580">ܘܠܵܐ ܛܡܘܼܪ̈ܝܹ̈ܐ ܥܒܲܕܼܘ ܚܘܼܒܵܠܵܐ ܕܚܲܒܸܿܠܘ ܗܵܢ̇ܘܿܢ ܀</l>
                    <l n="581">:ܥܲܒ݂ܲܪ ܚܘܼܒܵܠܗܘܿܢ ܠܲܕܿܬܲܚܝܡܢܵܝܹ̈ܐ ܘܠܲܕܼܓܼܪ̈ܒܿܝܹ̈ܐ</l>
                    <l n="582">ܘܛܵܟ ܠܲܝܬܼܿ ܒܝܼܫܬܿܐ ܕܦܵܚ̇ܡܵܐ ܠܒܼܝܼܫܬܵܐ ܕܲܣܥ݂ܲܪܘ ܒܐܲܪܥܲܢ ܀</l>
                </div2>
                <head type="page" n="117">M.I.117</head>
                <div2 xml:lang="syr">
                    <l n="583">:ܒܗܵܠܹܝܢ ܢܸܓ̈ܿܕܹܿܐ ܒܸܠܥܲܬ̤ ܐܲܪܥܲܢ ܡܲܠܝܲܬܼ ܥܵܘ̣ܠܵܐ</l>
                    <l n="584">ܘܲܒܼܥܵܘܵܠܹ̈ܐ ܕܒܼܝܼܫܝܼܢ ܡܸܢܲܢ ܗܘ̤ܵܬܼ ܡܲܪܕܿܘܼܬܲܢ ܀</l>
                    <l n="585">:ܒܐܝܼܕܵܐ ܕܒܼܝܼܫܹ̈ܐ ܕܒܼܝܼܫܝܼܢ ܡ̣ܢܲܢ ܪܕܼܵܢ ܒܵܪܘܿܝܵܐ</l>
                    <l n="586">ܕܡ̇ܐ ܕܡܸܬܼܢܲܓܲܕܼ ܥܵܘ̣ܠܵܐ ܒܥܵܘ̣ܠܵܐ ܢܸܒܼܣܘܿܪ ܗܘ̤ ܠܹܗ ܀</l>
                    <l n="587">:ܬܠܵܬܼܵܐ ܫܲܒܼܛܝܼ̈ܢ ܐܲܪܝܼܡ ܥܵܘ̣ܠܵܐ ܥܲܠ ܒܝܼܫܘܼܬܲܢ</l>
                    <l n="588">ܐܝܼܫܡܲܥܠܵܝܹ̈ܐ ܘܲܛܡܘܼܪ̈ܝܹܐ ܘܲܩܕܹܫܵܝܹ̈ܐ ܀</l>
                    <l n="589">:ܬܠܵܬܼ ܐܸܣܩܹܛܝܼ̈ܢ ܒܸܠܥܲܬ̤ ܢܲܦܸܫܲܢ ܡܲܠܝܲܬܼ ܚܘܼܬܼܪܵܐ</l>
                    <l n="590">ܡ̣ܢ ܫܲܪ̈ܒܼܵܬܼܵܐ ܬܠܵܬܼ ܕܲܚܬܝܼܪ̈ܵܢ ܝܲܬܿܝܼܪ ܡܸܢܲܢ ܀</l>
                    <l n="591">:ܟܹܐܝܢ ܒܵܪܘܿܝܵܐ ܕܢܲܓܿܕܹܗ ܠܥܵܘ̣ܠܲܢ ܒܝܲܕܼ ܥܵܘ̈ܠܹܐ</l>
                    <l n="592">ܘܟܹܐܢܵܐ ܕܢܵܘܕܹܿܐ ܕܐܹܝܢ ܟܹܐܢܵܐܝܼܬܼܿ ܗܘ̤̇ܬܼ ܡܲܪܘܼܬܲܢ ܀</l>
                    <l n="593">:ܠܝܘܼܬܼܪܵܢ ܢܲܓܿܕܿܢ ܗܵܘ̇ ܦܘܼܩܕܵܢܵܐ ܕܫܲܠܝܼܛ ܥܲܠ ܟܠ</l>
                    <l n="594">ܘܚܲܟܿܝܼܡܵܐܝܼܬܼ ܓܲܙܪܹܗ ܠܟܹܐܒܼܵܐ ܕܲܫܟܼܝܼܪ̈ܵܬܲܢ ܀</l>
                    <l n="595">:ܬܵܘ ܟܹܝܬܼ ܢܵܘܕܹܿܐ ܠܗܵܝ̇ ܝܼܕܲܥܬܼܵܐ ܕܥܸܨܒܲܬ̤ ܟܹܐܒܲܝ̈ܢ</l>
                    <l n="596">ܘܲܢܩܲܪܸܒܼ ܠܵܗ̇ ܕܵܫܢܹ̈ܐ ܕܫܘܼܒܼܚܵܐ ܕܲܪܕܼܵܬ̤ ܘܲܩܢܵܬ̤ ܀ </l>
                </div2>
            </div1>
        </body>
    </text>
</TEI>
