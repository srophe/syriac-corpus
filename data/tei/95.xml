<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8597">On the Tower of
                    Babel - <foreign xml:lang="syr">ܥܲܠ ܡܲܓܕܠܵܐ ܕܒܵܒܸܠ ܘܥܲܠ ܦܘܼܠܵܓܼ
                        ܠܸܫܢܹ̈ܐ</foreign></title>
                <!-- Insert titles and add work # -->
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">Digital Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person"/>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
<name type="person" ref="http://syriaca.org/person.xml#wtoma">William Toma</name>
                </respStmt>
            </titleStmt>
            <editionStmt>
                <edition n="0.1"/>
<respStmt>
<resp>based upon</resp>
<name><ptr target="#sourceDesc1"/></name>
</respStmt>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/95</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc xml:id="sourceDesc1">
                <msDesc>
                    <msIdentifier>
                        <settlement>London</settlement>
                        <repository>British Library</repository>
                        <idno type="shelfmark">Oriental 5463</idno>
                        <altIdentifier type="preferred">
<idno>BL Or. 5463</idno>
                        </altIdentifier>
                        <altIdentifier>
                            <idno type="URI">http://syriaca.org/manuscript/2289</idno>
                        </altIdentifier>
                    </msIdentifier>
                </msDesc>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
                
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
             <creation>
                 <origDate type="composition" from="0450" to="0500">Second half of the fifth century CE</origDate>
             </creation>
        </profileDesc>
        <revisionDesc status="uncorrectedTranscription">
             <change when="2019-04-26" who="http://syriaca.org/person.xml#jwalters">Added origDate</change>  
            <change when="2017-07-05" who="http://syriaca.org/person.xml#jwalters">Edited text
                structure</change>
            <change when="2017-04-19" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text type="ManuscriptTranscription">
        <body>
            <div type="title">
                <ab xml:lang="syr">ܥܲܠ ܡܲܓܕܠܵܐ ܕܒܵܒܸܠ ܘܥܲܠ ܦܘܼܠܵܓܼ ܠܸܫܢܹ̈ܐ</ab>
            </div>
            <div type="rubric" xml:lang="syr">
                <pb ed="http://syriaca.org/manuscript/2289" n="f.257r"/>

                <l>܀ ܢܒ܀ ܕܥܲܠ ܦܘܠܓ ܠܫܢ̈ܐ܀</l>
                <l>ܕܝܼܠܹܗ ܟܲܕ ܕܝܼܠܹܗ.</l>
                <l>ܡܸܐܡܪܵܐ ܕܚܲܡܫܝܼܢ ܘܲܬܼܪܹܝܢ ܕܥܲܠ ܡܲܓܕܠܵܐ ܕܒܵܒܸܠ ܘܥܲܠ ܦܘܼܠܵܓܼ ܠܸܫܢܹ̈ܐ܀</l>
            </div>
            <div type="text" xml:lang="syr">
                <l n="1">:ܐܬܸܐ ܕܫܲܝܵܢܵܐ ܝܗ̣ܒ ܒܵܪܝܵܐ ܠܲܟܼܝܵܢ ܐ̄ܢܫܵܐ</l>
                <l n="2">ܕܠܵܐ ܢܸܬܼܪܲܗܒܼܘܢ ܡ̣ܢ ܛܘܦܢܵܐ ܕܚܒܼܵܠ ܐܢܫܐ: </l>

                <pb ed="http://syriaca.org/manuscript/2289" n="f.257v"/>
                <l n="3">:ܩܝܵܡܵܐ ܕܚܘܼܒܵܐ ܐܩܝܼܡ ܥܡܗܘܿܢ ܕܒܢܲܝ̈ ܒܸܣܪܵܐ</l>
                <l n="4">ܕܠܵܐ ܬܘܼܒܼ ܪܵܓܙ ܘܪܕܐ ܒܡܲܝ̈ܐ ܠܣܘܼܥܪ̈ܢܝܗܘܿܢ.</l>
                <l n="5">:ܒܐܬ̤ܐ ܓܠܝܵܬܐ ܚܘܝܼ ܐܸܢܘܿܢ ܪܒܘܼܬ ܚܘܼܒܹܗ</l>
                <l n="6">ܕܟܼܡܵܐ ܪܚ̇ܡ ܪܚ̇ܡ ܠܒܢܲܝ̈ ܒܲܝܢܹܗ ܘܣ̇ܢܐ ܠܥܘ̣ܠܐ.</l>
                <l n="7">:ܐܬ̤ܐ ܕܩܫܬܵܐ ܡܬ̣ܚ ܒܥܢܢܹ̈ܐ ܩܕܵܡ ܥܲܝܢܲܝ̈ܗܘܿܢ</l>
                <l n="8">ܕܢܚܘܼܪܘܢ ܒܗ̇ ܘܢܣܢܘܿܢ ܠܥܘ̣ܠܵܐ ܕܚܒܸܠ ܐܸܢܘܿܢ.</l>
                <l n="9">:ܒܩܫܬܼܵܐ ܓܠ̣ܐ ܠܗܘܿܢ ܩܫܝܘܼܬܹܗ ܘܒܲܣܝܼܡܘܼܬܗ</l>
                <l n="10">ܕܗܘ̤ܝܘ ܕܪܕܐ ܘܗܘܝ̣ܘ ܕܩ̇ܢܐ ܚܲܕܝܼܡܵܐܝܼܬ.</l>
                <l n="11">:ܩܸܫܬܵܐ ܟܦܝܼܦܵܬܐ ܚܘܝ̣ ܐܢܘܿܢ ܕܠܲܝܬܿ ܒܗ̇ ܝܬܪܵܐ</l>
                <l n="12">ܕܢܲܠܦ ܐܢܘܿܢ ܕܠܵܐ ܫ̇ܕܐ ܒܗܘܿܢ ܓܸܐܪܹ̈ܐ ܕܡܝ̈ܐ.</l>
                <l n="13">:ܒܠܥܕ ܐܝܕܐ ܘܒܠܥܕ ܝܬܼܪܐ ܚܘܝܗ̇ ܠܩܸܫܬܼܵܐ</l>
                <l n="14">ܕܢܘܕܲܥ ܐܢܘܿܢ ܕܠܵܐ ܪܓܼܝܼܓ ܠܡܸܫܕܵܐ ܒܒܢܲܝ̈ ܐ̄ܢܫܵܐ.</l>
                <l n="15">:ܠܘ ܠܲܫܕܝܐ ܡܸܬܚܵܗ̇ ܒܐܐܲܪܘܐܘܪܸܒܼ ܚܸܙܘܵܗ̇</l>
                <l n="16">ܐܠܵܐ ܕܢܪܡܹܐ ܩܸܢܛܵܐ ܘܚܘܼܒܵܐ ܒܪܸܥܝܵܢ ܐ̄ܢܫܐ.</l>
                <l n="17">:ܩܢܛܵܐ ܘܚܘܼܒܵܐ ܩܒ̣ܥ ܒܥܢܢ̈ܐ ܐܝܟ ܡܚܙܝܼܬܼܵܐ</l>
                <l n="18">ܕܢܚܘܿܪܘܢ ܒܗ ܘܢܣܢܘܢ ܥܘ̣ܠܵܐ ܘܢܓܒܼܘܢ ܚܘܼܒܵܐ.</l>
                <l n="19">:ܚܙܬܵܐ ܕܕܡܐ ܘܙܗܪܐ ܕܢܘܼܪܵܐ ܨܝܼܪܝܼܢ ܗ̄ܘ̣ܵܘ ܒܗ̇</l>
                <l n="20">ܕܡܒܕ ܩܝܼܢ ܗ̄ܘ̣ܵܘ ܕܟܼܡܵܐ ܠܚܝܼܡܵܐ ܥܲܠ ܥܘ̈̇ܠܐ.</l>
                <l n="21">:ܫܝܢܵܐ ܘܢܓܼܪ̈ܐ ܘܚܝܹܠ ܐܝܼܬܘܼܬܹܗ ܟܣܐ ܗ̄ܘ̣ܵܐ ܒܚܸܙܘܵܗ̇</l>
                <l n="22">ܕܠܦܘܼܬ ܩܫܬܵܐ ܐܦ ܐܚܘܕܗ̇ ܘܓܐܪ̈ܐ ܕܪܘܓܼܙܗ.</l>
                <l n="23">:ܐܝܟ ܕܒܨܒܥܵܐ ܡܚܘܐ ܗ̄ܘ̣ܵܐ ܠܗܘܿܢ ܒܐܬ̤̈ܐ ܩܫܝܼܬܼܵܐ</l>
                <l n="24">ܕܗܕܐ ܕܐܚܕܬ ܒܕܪܥܝ ܪܡܵܐ ܒܝܘܿܡ ܛܵܘܦܬܢܵܐ.</l>
                <l n="25">:ܒܗܕܐ ܡܬܼܚ̇ܬ ܪܡܙܵܐ ܕܨܒܝܵܢܒ ܒܕܡܘܼܬ ܝܲܬܼܪܵܐ</l>
                <l n="26">ܘܫܪ̣ܝܬ ܘܚ̇ܢܝܬ ܠܘܼܩܒܼܵܠ ܥܘ̣ܠܵܐ ܛܪܘܢܵܐ ܕܒܼܟܘܿܢ.</l>
                <l n="27">:ܗܕܐ ܠܒܪܬ ܒܐܝܕܵܐ ܕܨܒܼܝܵܢܝ ܓܲܢ̄ܒܵܪܵܐܝܼܬ</l>
                <l n="28">ܘܲܫܕܝܬ ܓܸܐܪܹ̈ܐ ܕܡܝ̈ܐ ܪ̈ܗܝܼܒܹܐ ܒܣܕܪ̈ܝ ܐ̄ܢܫܐ܆</l>
                <l n="29">:ܒܗܵܕܹܐ ܚܨܕܬܵܗ̇ ܠܚܩܠܵܐ ܕܒܝܼ̈ܫܹܐ ܡܠܝܬ̤ ܝܥܪܵܐ</l>
                <l n="30">ܘܡܩܒܪ̈ܢܐ ܗܘ̤ܘ ܠܝܼ ܓܠ̈ܠܐ ܘܫܡܠܝܼܘ ܨܒܼܝܵܢܝܼ.</l>
                <l n="31">:ܐܢ̄ܐ ܐܢ̄ܐ ܕܚܨܕܸܬ ܥܡ ܐܢܫܘܼܬܐ ܐܦ ܚܝܘ̈ܬܐ</l>
                <l n="32">ܘܥܒ̇ܕܬ ܐܢܘܿܢ ܓܲܫܪܵܐ ܕܡܕܪܐ ܡܸܬܚܒܠܵܢܐ.</l>
                <l n="33">:ܐ̄ܢܐ ܐ̄ܢܐ ܕܫܒ̇ܩܬ ܐܦ ܫܘܟܢܵܐ ܥܲܡ ܢܘܚ ܪܵܘܚܡܝ</l>
                <l n="34">ܘܐܚܝܼܬ ܥܲܡ ܢܘܚ ܓܸܢܣ̈ܐ ܚܲܪ̈ܫܹܐ ܠܦܘܠܚܵܢ ܐ̄ܢܫܐ.</l>
                <l n="35">:ܐ̄ܢܐ ܐ̄ܢܐ ܕܢܛܪܸܬ ܒܩܝܣ̈ܐ ܡܝܼ̈ܬܐ ܚ̈ܝܐ ܕܟܠܐ</l>
                <l n="36">ܘܠܵܐ ܐܬܛܒܲܥܘ ܒܹܝܬ ܡܚܫ̈ܘܠܐ ܘܓܲܠܠܹ̈ܐ ܪ̈ܗܝܒܐ.</l>
                <l n="37">:ܨܒܝܼܢܝܼ ܩܝܼܡ ܗ̄ܘ̣ܵܐ ܐܝܟ ܡܲܠܚܵܐ ܒܓܼܵܘ ܩܒܹܘܼܬܼܵܐ</l>
                <l n="38">ܘܐܲܝܟ ܕܲܒܼܠܸܩܹܐ ܡܕܲܒܲܪ ܗ̄ܘ̣ܵܐ ܠܹܗ ܠܲܠܡܐܹܝܢ ܫܲܝܢܵܐ.</l>
                <l n="39">:ܠܫܝܢܵܐ ܢܓܕܗ ܨܒܼܝܵܢܝ ܟܣܝܐ ܐܝܟ ܕܒܕܒܼ̈ܠܹܐ</l>
                <l n="40">ܘܐܦܩܗ̇ ܣܡܵܗ̇ ܒܡܨܥܲܬ ܐܪܥܵܐ ܕܠܵܐ ܢܸܟܼܝܵܢܵܐ.</l>
                <l n="41">:ܗܵܐ ܐܦܩܬܟܼܘܿܢ ܠܲܠܡܹܐܝܢ ܫܲܝܫܵܐ ܐܝܟ ܕܐܫܬܘܕܝܼܬ</l>
                <l n="42">ܚܙ̣ܵܘ ܠܵܐ ܬܒܣܪܘܿܢ ܥܲܠ ܦܘܼܩܕܢܲܝ̈ ܐܲܝܟ ܩܲܕܡܵܝܹ̈ܐ.</l>
                <l n="43">:ܗܵܐ ܚܘܼܝܼܬܟܘܿܢ ܩܫܝܘܼܬ ܢܓܕ̈ܐ ܕܒܠܥ̣ܘ ܒܝܼܫܹ̈ܐ</l>
                <l n="44">ܦܘܫܘ ܡ̣ܢ ܥܘ̣ܠܐ ܕܠܵܐ ܬܬܢܓܼܕܼܘܢ ܐܝܟ ܥܘ̈̇ܠܐ.</l>
                <l n="45">:ܗܵܐ ܐܲܠܸܦܬܟܘܿܢ ܙܢܲܝ̈ ܟܹܐܢܘܼܬܵܐ ܘܫܸܡ ܛܝܒܘܬܐ</l>
                <l n="46">ܚܙ̣ܵܘ ܐܬܕܒܲܪܘ ܚܟܝܡܐܝܬ ܥܲܡ ܬܪܬܲܝܗܹܝܢ.</l>
                <l n="47">:ܗܵܐ ܐܩܝ̇ܡܬ ܩܝܵܡܵܐ ܕܫܝܢܵܐ ܒܹܝܬܼ ܠܝܼ ܘܠܟܼܘܼܢ</l>
                <l n="48">ܠܵܐ ܬܸܫܪܘܢܵܝܗܝ ܒܪܦܝܘܼܬ ܥܘ̣ܠܵܐ ܕܐܗܦܘܿܟ ܐܪܓܙ.</l>
                <l n="49">:ܗܵܐ ܚܙܵܘ ܩܫܬܵܐ ܕܡܬܝܼܚܵܐ ܠܝܼ ܒܐܦܲܝ̈ ܪܵܘܡܵܐ</l>
                <l n="50">ܘܠܲܝܬ ܒܵܗ̇ ܝܬܪܐ ܐܦܠܵܐ ܐܝܼܕܵܐ ܕܡܕܒܪܵܐ ܠܗ̇.</l>
                <l n="51">:ܚܘܿܪܘ ܘܐܬܒܼܩܵܘ ܕܠܝܘܿܡ ܩܸܐܪܣܵܐ ܚܫܚܵܐ ܩܸܫܬܐ</l>
                <l n="52">ܘܐ̄ܢܐ ܗܵܐ ܥܒܕܬܵܗ̇ ܐܬ̤ܐ ܕܫܲܝܢܵܐ ܒܹܝܬܼ ܠܝܼ ܠܐ̄ܢܫ̈ܐ.</l>
                <l n="53">ܠܫܝܢܵܐ ܪܓܝܼܓ ܐ̄ܢܵܐ ܘܠܵܘ ܠܩܵܪܒܼܵܐ ܕܥܲܡ ܐ̄ܢܫܘܵܬܐ: </l>

                <pb ed="http://syriaca.org/manuscript/2289" n="f.258r"/>
                <l n="54">ܘܡܸܛܠܗܵܢܵܐ ܠܵܐ ܪܡ̇ܝܬ ܝܬܪܵܐ ܒܩܫܬܼܵܐ ܕܚܘܝܼܬ.</l>
                <l n="55">:ܗܵܐ ܚܵܘܝܬܼܟܘܿܢ ܪܓܬ ܨܒܝܼܵܢܝ ܕܪܚ̇ܡ ܐ̄ܢܫܐ ܗ̄ܘ̣</l>
                <l n="56">ܠܵܐ ܬܥܨܘܢܵܢܝ ܠܒܲܪ ܡ̣ܢ ܨܒܼܝܵܢܝ ܠܡܣܥܲܪ ܪܘܓܼܙܵܐ.</l>
                <l n="57">:ܫܡܝܵܐ ܘܐܪܥܵܐ ܢܗܘܘܿܢ ܣܗܕ̈ܐ ܒܹܝܬܼ ܠܝܼ ܘܠܟܼܘܿܢ</l>
                <l n="58">ܕܠܵܐ ܪܓ̇ܐ ܠܝܼ ܠܡܩܛܵܠ ܐ̄ܢܫܵܐ ܕܠܵܐ ܣܟܼܠܘܼܬܼܵܐ.</l>
                <l n="59">:ܗܠܹܝܢ ܩ̈ܠܐ ܐܟܪܸܙ ܟܲܣܝܵܐ ܒܟܸܣܝܵܐ ܠܐ̄ܢܫܐ</l>
                <l n="60">ܘܟܬܒܼ ܐܢܘܿܢ ܒܕܝܬܩܹܐ ܕܐܬ̤ܵܐ ܕܩܸܫܬܵܐ.</l>
                <l n="61">:ܒܗܘܿܢ ܐܬܒܩܝܼ ܢܘܿܚ ܗܘ̤ ܘܲܒܼܢܵܘ̈ܗܝ ܐܲܝܟ ܕܒܣܦܪܐ</l>
                <l n="62">ܘܒܬܲܪ ܙܒܢܵܐ ܛܥ̣ܵܘ ܝܠܕ̈ܬܹܗ ܒܬܲܪ ܛܘܥܝܲܝ.</l>
                <l n="63">:ܒܡܠܹܐ ܙܒܼܢܵܐ ܩܘܝܼ ܫܝܢܵܐ ܨܹܝܕ ܐܪ̈ܥܢܹܐ</l>
                <l n="64">ܘܒܬܲܪ ܩܲܠܝܼܠ ܥܲܠ ܚܸܪܝܢܵܐ ܘܐܡܠܸܟ ܒܐܪܥܵܐ.</l>
                <l n="65">:ܦܢܵܐ ܫܪܟܢܵܐ ܕܦܫ ܡ̣ܢ ܡܲܝ̈ܐ ܨܝܕ ܚܘܼܒܵܠܹܗ</l>
                <l n="66">ܘܫܪܝܼ ܪܕܐ ܒܐܘܼܪܚܵܐ ܕܬܘܫܐ ܐܲܝܟ ܩܕܡܝܹ̈ܐ.</l>
                <l n="67">:ܫܒ̣ܩܘ ܝܪܬܘܼܬܼܵܐ ܕܦܘܼܩܕܵܢ ܕܫܲܝܢܵܐ ܕܩܒܸܠܘ ܡ̣ܢ ܢܘܚ</l>
                <l n="68">ܘܛܥ̣ܘ ܐܬ̤ܐ ܕܝܗܒ̣ ܒܵܪܘܿܝܵܐ ܒܹܝܬܼ ܠܹܗ ܘܠܗܘܿܢ.</l>
                <l n="69">:ܢܦ̣ܩܘ ܡ̣ܢ ܐܬܼܪܐ ܘܲܫܒܒܘܼܬܼܵܐ ܕܨܝܕ ܩܹܒܘܼܬܼܵܐ</l>
                <l n="70">ܘܫܪܝܼܘ ܦܗܝܼܢ ܠܲܡܓܲܒܵܝܘܼ ܐܬܪ̈ܘܵܬܼܵܐ.</l>
                <l n="71">:ܚܙܲܩܘ ܡ̣ܢ ܩܲܪܕܘܼ ܐܝܟܵܐ ܕܢܦ̣ܩܘ ܠܠܡܹܐܝܢ ܫܲܝܢܵܐ</l>
                <l n="72">ܘܬܪܲܨܘ ܐܘܼܪܚܵܐ ܠܡܸܪܕܵܐ ܠܒܵܒܸܠ ܫܸܡ ܒܘܼܠܒܵܠܐ.</l>
                <l n="73">:ܚܙ̣ܵܩܘ ܡ̣ܢ ܫܲܝܢܵܐ ܕܫܸܡ ܒܵܪܘܿܝܵܐ ܕܥܬܝܼܪ ܚܘܼܒܹܗ</l>
                <l n="74">ܘܢܦ̣ܩܘ ܒ̇ܥܝܢ ܝܪܬܘܼܬ ܐܪܥܵܐ ܕܡܣܟܹܝܢ ܥܘܼܒܵܗ̇.</l>
                <l n="75">:ܒܪܓܬ ܐܪܥܵܐ ܢܦܩ̣ܘ ܐܪ̈ܥܢܹܐ ܡ̣ܢ ܨܝܕ ܫܲܝܢܵܐ</l>
                <l n="76">ܠܡܐ ܚܲܕ ܢܘܡ̈ܐ ܒܐܬܪ̈ܘܬܵܐ ܕܛܒܝܼ̈ܢ ܘܦܹܐܝܢ.</l>
                <l n="77">:ܫܘܹܝܢ ܗ̄ܘ̣ܵܘ ܟܠܗܘܿܢ ܟܲܕ ܪܕܹܝܢ ܗ̄ܘ̣ܵܘ ܠܐܦܝ̈ ܒܵܒܸܠ</l>
                <l n="78">ܘܚܲܕ ܗ̄ܘ̣ܵܐ ܥܡܵܐ ܘܚܲܕ ܠܸܫܢܵܐ ܘܚܲܕ ܚܘܼܫܵܒܼܵܐ.</l>
                <l n="79">:ܚܲܕ ܨܒܼܝܢܵܐ ܕܒܲܪ ܐܸܢܘܿܢ ܥܕܲܡܵܐ ܠܒܵܒܸܠ</l>
                <l n="80">ܘܒܓܘܼ ܒܵܒܸܠ ܪܵܓܘ ܗ̄ܘ̣ܵܘ ܪܓܬܐ ܕܥܲܡܠܵܐ ܘܥܘܼܠܵܐ.</l>
                <l n="81">:ܪܓܬܐ ܣܢܝܬܼܵܐ ܪܓܼܘ ܡܲܪ̈ܚܹܐ ܡܲܪܚܐܝܼܬ</l>
                <l n="82">ܒܕܡܘܼܬ ܐܕܼܵܡ ܕܪܓ ܘܐܸܬܝܥܢ ܦܠܐܪܵܐ ܘܕܲܪܓܼܵܐ.</l>
                <l n="83">:ܚܘܼܬܼܪܵܐ ܣܲܟܼܠܵܐ ܚܦܛ ܐܢܘܿܢ ܠܒܼܢܵܘ̈ܗܝ ܕܐܵܕܼܵܡ</l>
                <l n="84">ܘܒܼܗܝ̇ ܛܘܥܝܲܝ ܛܥ̣ܘ ܐܦ ܗܸܢܘܿܢ ܐܲܝܟ ܐܒܼܘܗܘܿܢ.</l>
                <l n="85">:ܗܘ̇ ܚܘܫܒܼܵܐ ܕܗܘ̤ܵܐ ܠܐܕܡ ܕܢܗܘܹܐ ܐܠܗ</l>
                <l n="86">ܗܘ̤ ܗܘ̤ܐ ܠܲܒܼܢܵܘ̈ܗܝ ܠܡܚܛܲܦ ܕܪܓܼܵܐ ܐܲܠܗܵܝܵܐ.</l>
                <l n="87">:ܒܐܘܪܚܵܐ ܕܐܕܼܵܡ ܪܕܵܘ ܐܵܦ ܝܲܠܕܵܘ̈ܗܝ ܡܲܪܚܐܝܼܬ</l>
                <l n="88">ܘܡܪܕܐ ܕܥܘ̣ܠܵܐ ܒܥ̣ܘ ܕܢܩܝܼܡܘܿܢ ܥܲܠ ܒܵܪܘܿܝܵܐ.</l>
                <l n="89">:ܥܲܠ ܥܒܘܿܕܵܐ ܡܪܲܕܘ ܥܲܦܪ݁ܢܹܐ ܒܢܲܝ̈ ܕܚܝܼܚܵܐ</l>
                <l n="90">ܘܥܬܕܘܙܝܲܢܵܐ ܠܡܬܟܬܫܘܼ ܥܲܡ ܚܲܝܲܝ̈ܗܘܿܢ.</l>
                <l n="91">:ܙܝܢܵܐ ܕܥܘ̣ܠܐ ܠܒܸܫܘ ܥܘ̈̇ܠܐ ܥܘ̇ܠܐܝܼܬ</l>
                <l n="92">ܘܫܪܝܼܘ ܫ̇ܕܹܝܢ ܓܐܪ̈ܐ ܕܚܘܼܬܪܐ ܠܘܩܒܼܵܠ ܩܘܼܫܬܼܵܐ.</l>
                <l n="93">:ܚܘܬܪܐ ܣܟܼܠܵܐ ܠܒܸܫܘ ܗ̄ܘ̣ܵܘ ܣܟܼ̈ܠܹܐ ܒܕܡܘܼܬ ܙܝܢܵܐ</l>
                <l n="94">ܘܐܲܝܟ ܣܢܘܿܪܬܐ ܣܡ̣ܘ ܫܘܼܒܼܗܪܐ ܒܪܸܫ ܡܕܥܗܘܿܢ.</l>
                <l n="95">:ܪܘܡܵܐ ܘܥܘܼܡܩܵܐ ܣܒ̣ܪܘ ܕܡܟܒܫܝܼܢ ܬܚܹܝܬ ܐܝܼܕ̈ܝܗܘܿܢ</l>
                <l n="96">ܘܣܵܠܩܝܼܢ ܘܗܘܹܝܢ ܒܕܪܓܼܐ ܪܡܵܐ ܕܐܲܠܗܘܼܬܵܐ.</l>
                <l n="97">:ܗܕܝܘܛܐܝܼܬ ܪܢܵܘ ܗܕܝܘ̈ܛܹܐ ܐܝܕܐ ܕܪܢܘ</l>
                <l n="98">ܘܠܵܐ ܚܪܘ ܫܦܝܼܪ ܠܘܵܬܼ ܫܘܼܠܡܵܐ ܕܣܘܼܥܪ̈ܢܲܝܗܘܿܢ.</l>
                <l n="99">:ܕܠܵܐ ܒܘܼܝܢܵܐ ܚ̣ܙܲܩܘ ܡ̣ܢ ܐܲܬܼܪܵܐ ܕܫܕܹܝܢ ܗ̄ܘ̣ܵܘ ܒܹܗ</l>
                <l n="100">ܘܕܠܵܐ ܛܟܼܣܵܐ ܒܥ̣ܵܘ ܕܢܫܪܘܢ ܒܒܸܢܝܵܢ ܥܘ̣ܠܵܐ.</l>
                <l n="101">:ܡܢܐ ܗܘ̤ܬ ܟܲܝ ܪܓܬܐ ܕܕܠܩܲܬ̤ ܒܚܘܼܫܒܲܝ̈ܗܘܿܢ</l>
                <l n="102">ܘܡ̇ܢ ܐܬܪܥܝܼܘ ܕܢܪܡܘܢ ܥܲܡܠܵܐ ܕܠܐ ܒܲܡܫܘܚܬ̈ܐ.</l>
                <l n="103">:ܠܡ̇ܢ ܟܲܝ ܐܪܝܡܘ ܪ̈ܥܝܢܲܝܗܘܿܢ ܠܐܦܝ̈ ܪܵܘܡܵܐ</l>
                <l n="104">ܘܥܲܠܡܵܢܵܐ ܚܙ̣ܩܘ ܒܐܘܼܪܚܵܐ ܕܥܣܩܵܐ ܡ̣ܢ ܡܝܘ̈ܬܹܐ.</l>
                <l n="105">:ܪܓܬܐ ܒܝܫܬܼܵܐ ܫܚܩܬ̤ ܐܸܢܘܿܢ ܠܥܛܠܲܝ̈ ܠܸܒܵܐ</l>
                <l n="106">ܘܥܵܪܥܵܐ ܒܥ̣ܵܘ ܕܢܪܝܡܘܿܢ ܓܦܹ̈ܐ ܠܪܵܘܡܵܐ.</l>
                <l n="107">:ܚܨܪܵܐ ܕܒܼܗܘܿܢ ܐܥܝܼܪ ܐܸܢܘܿܢ ܐܲܝܟ ܕܡ̣ܢ ܫܸܢܬܼܵܐ</l>
                <l n="108">ܘܫܪܝܼܘ ܗܵܪܓܝܼܢ ܚܘܼܫܵܒܲܝ̈ܗܘܿܢ ܒܲܕ ܠܵܐ ܦܲܐ̈ܝܵܢ. </l>

                <pb ed="http://syriaca.org/manuscript/2289" n="f.258v"/>
                <l n="109">:ܐܲܝܟ ܕܒܫܸܢܵܬܐ ܛܒ̣ܥܘ ܪ̈ܓܿܫܲܝܗܘܿܢ ܡ̣ܢ ܘܠܝܼܬܼܵܐ</l>
                <l n="110">ܘܐܲܝܟ ܟܲܫܝܼܪܹ̈ܐ ܩܡ̣ܘ ܘܐܸܬܼܚܲܦܛܘ ܠܦܘܠܚܵܢ ܐܪܥܵܐ.</l>
                <l n="111">:ܫܒܼܩܘ ܦܘܼܠܚܢܵܐ ܐܠܗܝܵܐ ܕܡܲܩܢܹܐ ܚܲܝܹ̈ܐ</l>
                <l n="112">ܘܐܪܡܝܼܘ ܥܡܠܵܐ ܕܠܐ ܝܘܼܬܼܪܢܵܐ ܠܦܓܼܪܐ ܘܢܲܦܫܵܐ.</l>
                <l n="113">:ܫܛܘ ܡܵܘܡ̈ܬܐ ܕܐܲܠܵܗ ܟܠܐ ܕܠܐ ܡܫܬܪܝܵܐ</l>
                <l n="114">ܘܕܵܓܠܘܿܗ̇ ܠܐܬ̤ܐ ܡܠܝܼܬ̤ ܫܲܝܢܵܐ ܕܚܵܘܝܼ ܐܸܢܘܿܢ.</l>
                <l n="115">:ܪܢܵܘ ܕܡܕܓܸܠ ܘܠܵܐ ܡܩܝܼܡ ܡܠܬܹܗ ܐܝܟ ܕܐܸܫܬܵܘܕܝܼ</l>
                <l n="116">ܘܗ̇ܦܟ ܡܲܝܬܐ ܡܝ̈ܐ ܕܚܝܼ̈ܠܹܐ ܘܡܚܲܒܸܠ ܠܲܢ.</l>
                <l n="117">:ܠܵܐ ܫܪܝܼܪܵܐ ܚܲܫܒܘܼܗܝ ܣܟܼ̈ܠܐ ܠܫܪܝܼܪ ܡ̣ܢ ܟܠ</l>
                <l n="118">ܘܥܲܠܗ̇ܝ ܫܪܝܼܘ ܠܡܒܼܢܵܐ ܡܪܕܐ ܥܲܠ ܒܵܪܘܿܝܵܐ.</l>
                <l n="119">:ܒܗܕܹܐ ܬܸܢܘܵܝ ܫܠܸܡܘ ܠܚܕܪܹ̈ܐ ܚܬܝܼܪ̈ܝ ܠܸܒܵܐ</l>
                <l n="120">ܘܐܪܡܝܼܘ ܥܡܠܵܐ ܕܠܵܐ ܣ̇ܠܸܩ ܗ̄ܘ̣ܵܐ ܠܘܵܬ ܫܘܼܠܵܡܵܐ.</l>
                <l n="121">:ܗܵܢ ܚܘܫܒܵܐ ܐܘܸܠܕܘ ܣܟܼܠܹ̈ܐ ܕܠܵܐ ܒܘܼܝܼܢܵܐ</l>
                <l n="122">ܕܢܒܼܢܘܿܢ ܒܲܝܬܵܐ ܕܢܬܦܨܘܢ ܒܹܗ ܡ̣ܢ ܡܵܡܘܵܠܵܐ.</l>
                <l n="123">:ܒܗܵܢ ܪܥܝܢܐ ܐܸܙܕܝܲܢܘ ܗ̄ܘ̣ܵܘ ܐܝܟ ܕܒܙܲܝܢܵܐ</l>
                <l n="124">ܕܢܸܣܕܪܘܢ ܩܸܐܪܣܵܐ ܥܲܡ ܥܒܼܘܕܐ ܒܐܦܝ̈ ܪܘܡܵܐ.</l>
                <l n="125">:ܬܠܬ ܐܬܚܫܲܒܼܘ ܓܠܝܼܙ̈ܝ ܗܵܘܢܵܐ ܕܛܵܒܼ ܦܟܝܼ̈ܗܵܢ</l>
                <l n="126">ܘܒܥܠܬܗܝܢ ܥܬܸܕܘ ܙܲܝܢܵܐ ܕܕܵܡ ܙܟ̇ܝܢ ܒܹܗ.</l>
                <l n="127">:ܚܕܵܐ ܕܢܸܬܦܲܨܘܢ ܡ̣ܢ ܛܘܦܢܵܐ ܕܕܠܡܵܐ ܢܸܗܘܹܐ</l>
                <l n="128">ܘܚܕܵܐ ܕܢܐܚܕܘܢ ܕܲܪܵܐ ܒܪܵܘܡܵܐ ܥܲܡ ܒܪ̈ܘܿܝܵܐ.</l>
                <l n="129">:ܗ̇ܝ ܕܹܝܢ ܕܬܠܬܼ ܕܡܵܐ ܕܐܸܬܼܟܲܬܲܫܘ ܘܙܟܼܵܘ ܘܐܡܠܸܟ</l>
                <l n="130">ܢܪܦܘܢ ܒܐܪܥܵܐ ܫܡ ܫܘܒܼܗܪܵܐ ܐܝܟ ܙܟ̈ܝܹܐ.</l>
                <l n="131">:ܥܲܠ ܙܟܼܘܬܐ ܡܬܟܬܫܝܼܢ ܗ̄ܘ̣ܵܘ ܒܢܲܝ̈ ܚܝܒ̣ܵܐ</l>
                <l n="132">ܘܠܵܐ ܝܕܥܝܼܢ ܗ̄ܘ̣ܵܘ ܕܡܚܝܒܼ ܚ̇ܝܒܝܼܢ ܐܝܟ ܐܒܘܼܗܘܿܢ.</l>
                <l n="133">:ܪܓܘ ܘܐܬܚܫܒܼܘ ܠܡܸܙܟܵܐ ܒܙܲܝܢܵܐ ܕܚܬܝܼܪܘܼܬܼܵܐ</l>
                <l n="134">ܘܐܦܩܘܼܗܝ ܠܓܠܝܐ ܠܢܟܠܐ ܟܣܝܐ ܕܪ̈ܥܝܵܢܲܝܗܘܿܢ.</l>
                <l n="135">:ܬܵܘ ܠܲܡ ܢܪܡܐ ܠܒܼܢ̈ܐ ܕܡܸܕܪܵܐ ܘܢܩܩܸܕ ܐܸܢܘܿܢ</l>
                <l n="136">ܘܢܒܢܹܐ ܡܓܼܕܠܐ ܕܡܵܛܹܐ ܪܫܹܗ ܠܪܘܡܵܐ ܕܲܠܥܸܠ.</l>
                <l n="137">:ܬܵܘ ܢܬܟܬܲܫ ܥܲܡ ܦܘܼܠܚܢܵܐ ܘܦܘܼܨܵܝ ܚܲܝܲܝ̈ܢ</l>
                <l n="138">ܬܵܘ ܢܥܒܕ ܠܲܢ ܫܡܵܐ ܒܒܼܪܝܬܐ ܕܛܵܒܼ ܡ̣ܢ ܟܠܢܵܫ.</l>
                <l n="139">:ܕܢܬܢܘܼܢܵܗ̇ ܕܪ̈ܐ ܕܐܵܬܝܢ ܠܐܟܼܘܬ ܚܲܝܠܲܢ</l>
                <l n="140">:ܬܘ ܢܬܓ̄ܒܪ ܥܲܠ ܬܟܬܘܫܵܐ ܕܫܸܡ ܥܵܒܼܘܿܕܵܐ</l>
                <l n="141">ܘܢܥܸܒܼܕ ܥܡܗ ܩܐܪܣܐ ܕܚܝܼܠܵܐ ܒܐܦܝ̈ ܪܵܘܡܵܐ.</l>
                <l n="142">:ܬܵܘ ܢܙܕܝܲܢܘ ܒܙܝܢܵܐ ܕܦܐܹܐ ܠܩܪ̈ܒܬܼܵܟܹܐ</l>
                <l n="143">ܘܢܫܕܐ ܓܐܪܹ̈ܐ ܒܐܠܗ ܟܠܐ ܕܚܒܠ ܓܢܣܲܢ.</l>
                <l n="144">:ܬܘ ܢܬܢܩܡ ܥܝܪܬܐ ܕܕܡܵܐ ܕܟܢܘ̈ܬܢ</l>
                <l n="145">ܕܚܪܒܼ ܐܢܘܿܢ ܒܣܝܦܐ ܕܡܝ̈ܐ ܕܠܵܐ ܚܵܟܣܵܢܵܐ.</l>
                <l n="146">:ܬܘ ܢܥܒܸܕ ܠܹܗ ܐܲܝܟ ܡܵܐ ܕܣܥܪ ܒܒܢܲܝ̈ ܥܡܲܢ</l>
                <l n="147">ܡܬܒܥ ܒܐܝܕܘ̈ܗܝ ܕܡܵܐ ܕܟܝܢܢ ܕܐܫ̣ܕܗ ܡܓܢ.</l>
                <l n="148">:ܬܵܘ ܢܐܡܪ ܠܹܗ ܡܵܐ ܕܙ̇ܟܝܢܢ ܐܝܟ ܕܒܕܝܼܢܵܐ</l>
                <l n="149">ܕܥܲܠ ܡ̇ܢ ܚܒܠܬ ܟܝ̈ܢܐ ܚܲܪ̈ܫܹܐ ܥܲܡ ܐ̄ܢܫܘܼܬܼܵܐ.</l>
                <l n="150">:ܒܕܝܢܵܐ ܘܙܝܢܵܐ ܢܲܩܪܸܒܼ ܥܡܗ ܓܲܢ̄ܒܵܪܐܝܼܬ</l>
                <l n="151">ܘܢܣܒܼ ܕܪܓܹܗ ܘܫܸܡ ܫܘܠܛܢܹܗ ܘܢܗܘܹܐ ܕܝܼܠܲܢ.</l>
                <l n="152">:ܢܪܡܐ ܠܒ̈ܢܐ ܘܢܘܩܕ ܐܢܹܝܢ ܒܫܠܗܒܝܼܵܬܐ</l>
                <l n="153">ܕܠܵܐ ܢܬܬܪ̈ܝܢ ܡܵܐ ܕܡܬܢܣܟܼܝܢ ܡܝ̈ܐ ܥܠܲܝܗܹܝܢ.</l>
                <l n="154">:ܢܒܢܐ ܚܣܢܐ ܘܢܼܟܼܒܘܿܫ ܢܡܠܝܼܘܗܝ ܙܝܢܵܐ ܘܚܲܝܵܐܐ</l>
                <l n="155">ܕܢܗܘܹܐ ܣ̇ܦܩ ܠܝܘܿܡ ܬܲܟܼܬܘܼܫܵܐ ܕܡܛܝܲܒܼ ܠܲܢ.</l>
                <l n="156">:ܢܦܬܐ ܬܣܵܘ̈ܗܝ ܘܢܵܘܪܸܒܼ ܐܢܹܝܢ ܠܦܘܼܬ ܪܲܒܘܼܬܹܗ</l>
                <l n="157">ܕܠܵܐ ܢܙܝܼܥܘܼܢܵܝܗܝ ܓ̈ܠܠܐ ܕܡܝ̈ܐ ܘܡܫܒܹ̈ܐ ܕܪܘܼܚܵܐ.</l>
                <l n="158">:ܢܫܪܲܪ ܢܸܒܢܝܼܘܗܝ ܐܘܼܡܢܐܝܬ ܐܲܝܟ ܕܦܲܐܹܐ ܠܲܢ</l>
                <l n="159">ܕܠܵܐ ܬܬܓܢܐ ܐܘܡܢܘܼܬܲܢ ܒܬܲܪ ܙܒܼܢܵܐ.</l>
                <l n="160">:ܒܚܨܦ̈ܐ ܫܓܼܝܼܪܹ̈ܐ ܢܒܢܝܼܘܗܝ ܟܠܗ ܐܝܟ ܕܒܟܸܐܦܹ̈ܐ</l>
                <l n="161">ܘܲܚܠܵܦ ܛܝܼܢܵܐ ܢܪܡܹܐ ܟܸܠܫܵܐ ܒܹܝܬܼ ܫܸܪ̈ܝܵܢܵܘܗܝ. </l>

                <pb ed="http://syriaca.org/manuscript/2289" n="f.259r"/>
                <l n="162">:ܟܸ̇ܠܫܵܐ ܘܚܸܨܦܹ̈ܐ ܢܚܠܛ ܐܟ̄ܚܕ ܒܒܸܢܝܵܢ ܥܡܠܲܢ</l>
                <l n="163">ܕܠܵܐ ܢܟܘܢܵܝܗܝ ܫܘܼܚܠܵܦ ܙܒܢܹ̈ܐ ܕܩܘܼܪܵܐ ܘܚܘܼܡܵܐ.</l>
                <l n="164">:ܘܥܲܡ ܒܢܝܼܢܲܢ ܢܫܲܪܲܪ ܐܟ̄ܚܕ ܐܵܦ ܪܥܝܼܢܲܢ</l>
                <l n="165">ܘܠܵܐ ܢܬܪܦܐ ܩܕܼܵܡ ܗ̇ܘ ܕܐܬ̇ܐ ܕܢܲܩܪܸܒܼ ܥܡܲܢ.</l>
                <l n="166">:ܚܙ̣ܵܘ ܠܵܐ ܢܗܡܹܐ ܚܲܕ ܡ̣ܢ ܚܒܼܪܹܗ ܒܥܸܕܵܢ ܩܸܐܪܣܵܐ</l>
                <l n="167">ܕܠܡܵܐ ܢܒܕܪܢ ܒܲܐܪܥܵܐ ܟܠܵܗ̇ ܗ̇ܘ ܕܠܩܘܒܼܠܲܢ.</l>
                <l n="168">:ܐܹܝܘ ܠܚܬܝܼܪܹ̈ܐ ܕܟܲܕ ܠܵܐ ܨܵܒܹܝܢ ܦܪܫܘ ܘܬܐܢܒܝܼܘ</l>
                <l n="169">ܘܩܕܸܡܘ ܒܕܩܘ ܥܲܠ ܒܘܕܵܪܗܘܿܢ ܕܒܬܲܪ ܙܒܼܢܵܐ.</l>
                <l n="170">:ܐܘ ܠܣܡ̈ܝܐ ܕܟܕ ܠܑܵܐ ܚ̇ܙܝܢ ܚܙ̣ܵܘ ܬܲܩܢܵܐܝܼܬ</l>
                <l n="171">ܘܚܵܪܘ ܘܬܐܒܝܲܢܘ ܒܗ̇ܝ ܕܲܥܬܝܼܕܵܐ ܐܲܝܟ ܗ̇ܘ ܕܗܘ̣ܬ̤.</l>
                <l n="172">:ܐܘ ܕܫܘܝܢ ܗ̄ܘ̣ܵܘ ܒܚܲܕ ܚܘܼܫܒܼܵܐ ܒܒܢܝܵܢ ܥܘ̣ܠܵܐ</l>
                <l n="173">ܕܐܪܡܝܼܘ ܐܝܼܕܵܐ ܒܠܵܐ ܫܲܘܝܘܼܬܵܐ ܕܠܸܫܢܲܝ̈ܗܘܿܢ.</l>
                <l n="174">:ܗܢܘܿܢ ܐܟܪܸܙܘ ܒܲܕ ܠܵܐ ܕܝܼܠܗܘܿܢ ܥܲܠ ܚܘܒܵܬܼܗܘܿܢ</l>
                <l n="175">ܘܓܼܠܘ ܘܚܘܝܼܘ ܥܲܠ ܫܘܼܢܲܝܗܘܿܢ ܕܠܟܼܠ ܦܸܢ̈ܝܵܢ.</l>
                <l n="176">:ܐܪܡܝܼܘ ܐܝܼܕܵܐ ܘܟܬܒܼܘ ܘܫܠܸܡܘ ܕܐܸܢ ܡܬܒܼܕܪܝܼܢ</l>
                <l n="177">ܘܠܵܐ ܐܬܒܩܝܼܘ ܒܓܹܙܪ ܕܝܼܢܵܐ ܕܐܨܲܚ ܦܘܼܡܗܘܿܢ.</l>
                <l n="178">:ܟܬܲܒܼܘ ܩܘܼܛܪܓܼܗܘܿܢ ܒܩܢܝܵܐ ܫܪܝܐ ܕܠܸܫܵܢܲܝ̈ܗܘܿܢ</l>
                <l n="179">ܘܠܵܐ ܦܫܘ ܘܐܲܗܡܝܼܘ ܡ̣ܢ ܚܘܫܒܼܵܐ ܣܟܼܠܐ ܕܐܵܘܠܕܘ.</l>
                <l n="180">:ܥܡܸܩܘ ܘܚܲܦܪܘ ܘܣܡ̣ܘ ܫܬܐܣܹ̈ܐ ܐܝܟ ܕܠܥܠܲܡ</l>
                <l n="181">ܘܠܵܐ ܝ̇ܕܥܝܼܢ ܗ̄ܘ̣ܵܘ ܕܩܪܝܼܒ ܙܒܼܢܵܐ ܕܡܣܬܚܦܝܼܢ ܗ̄ܘ̣ܵܘ.</l>
                <l n="182">:ܫܓܼܪܘ ܩܪ̈ܡܝܕܹܐ ܘܐܘܩܸܕܘ ܟܸܠܫܵܐ ܘܫܲܪܝܼܘ ܒܵܢܝܢ</l>
                <l n="183">ܘܥܲܡ ܒܢܝܢܗܘܿܢ ܡܬܥܠܝܼܢ ܗ̄ܘ̣ܵܘ ܚܘܼܫܵܒܲܝ̈ܗܘܿܢ.</l>
                <l n="184">:ܟܡܵܐ ܕܒܢܝܢܵܐ ܡܬܥܠܹܐ ܗ̄ܘ̣ܵܐ ܠܐܦܝ̈ ܪܵܘܡܵܐ</l>
                <l n="185">ܠܒܗܘܿܢ ܝܲܬܝܼܪ ܡܬܥܠܐ ܗ̄ܘ̣ܵܐ ܒܲܚܬܝܪܘܼܬܼܵܐ.܆</l>
                <l n="186">:ܟܡܵܐ ܕܝܘܿܡ ܡ̣ܢ ܝܘܿܡ ܡܬܬܟܣܲܦ ܗ̄ܘ̣ܵܐ ܥܲܠ ܡܘܫܚ̈ܬܹܗ</l>
                <l n="187">ܥܵܘ̣ܠܵܐ ܕܒܼܗܘܿܢ ܡܬܪܒܹܐ ܗ̄ܘ̣ܵܐ ܕܠܵܐ ܡܘܫܚ̈ܬܐ.</l>
                <l n="188">:ܥܝܼܪ ܗ̄ܘ̣ܵܐ ܠܸܒܗܘܿܢ ܘܠܵܐ ܕܵܡܸ̇ܟ ܗ̄ܘ̣ܵܐ ܠܠܝ ܐܝܼܡܵܡ</l>
                <l n="189">ܘܟܲܕ [ܠܐ] ܠܐܹܝܢ ܗ̄ܘ̣ܵܘ ܠܵܐ ܪܓܝܼܫܝܼܢ ܗ̄ܘ̣ܵܘ ܐܲܝܟܵܢ ܠܲܐܹܝܢ.</l>
                <l n="190">:ܚܦܝܼܛܝܼܢ ܗ̄ܘ̣ܵܘ ܛܵܒܼ ܕܐܡܲܬܝ ܬܣܩ ܠܪܸܫ ܕܓܲܬܗܘܿܢ</l>
                <l n="191">ܘܡܣܟܝܼܢ ܗ̄ܘ̣ܵܘ ܕܐܸܡܬܝ ܢܚܙܘܿܢ ܫܘܼܠܵܡ ܥܲܡܠܵܐ.</l>
                <l n="192">:ܠܐܣܒ̣ܥܐ ܗ̄ܘ̣ܵܬ ܪܓܬܐ ܕܒܼܗܘܿܢ ܡ̣ܢ ܕܠܡܸܒܼܢܵܐ</l>
                <l n="193">ܘܠܵܐ ܡܲܗܡܝܼܢ ܗ̄ܘ̣ܵܘ ܪ̈ܓܫܹܐ ܘܙܵܘܥܹ̈ܐ ܡ̣ܢ ܦܘܼܠܚܵܢܵܐ.</l>
                <l n="194">:ܚܙ̣ܵܐ ܥܒܘܿܕܵܐ ܗ̇ܘ ܕܚܙܝܢ ܠܹܗ ܥܕܠܵܐ ܢܸܗܘܘܿܢ</l>
                <l n="195">ܕܣܪܝܩܐܝܼܬ ܠܐܝ̇ܢ ܒܢ̇ܝܢ ܘܡܣܓܝܼܢ ܚܛܝܼܢ.</l>
                <l n="196">:ܚܙ̣ܵܐ ܕܐܸܢ ܒ̇ܢܝܢ ܠܵܐ ܡܨܝܢ ܒ̇ܢܝܢ ܐܝܟ ܡܵܐ ܕܐܣܒܲܪܘ</l>
                <l n="197">ܘܚܣܟ ܐܢܘܿܢ ܕܠܵܐ ܢܬܦܫܚܘܿܢ ܒܥܲܡܠܵܐ ܘܥܘ̣ܠܵܐ.</l>
                <l n="198">:ܚܣ ܘܐܬܪܚܡ ܐܝܟ ܡܵܐ ܕܡܥܕ ܠܡܪܚܡܘܼ</l>
                <l n="199">ܘܫܪܝܼ ܡܬܪܓܸܡ ܩ̈ܠܐ ܕܚܘܼܒܵܐ ܘܕܠܚܡܵܐ.</l>
                <l n="200">:ܚܘܒܵܐ ܡܕܟ ܒܓܼܙ ܪܕܝܼܢܵܐ ܕܥܲܠ ܡܪ̈ܚܐ</l>
                <l n="201">ܘܒܚܘܣܢܵܐ ܓܲܙܪܹܗ ܠܟܹܐܒܵܐ ܕܪ̈ܥܝܢܲܝܗܘܿܢ.</l>
                <l n="202">:ܡܚܣ ܓܹܝܪ ܚܣ ܥܲܠ ܗ̇ܘ ܥܲܡܠܵܐ ܕܕܠܵܐ ܒܘܼܝܵܢ</l>
                <l n="203">ܘܒܐܣܟܸܝܡ ܚܡܬܐ ܐܢܝܼܚ ܐܸܢܘܿܢ ܡ̣ܢ ܛܵܘܦܢܐ.</l>
                <l n="204">:ܐܣܟܝܡܵܐ ܕܪܘܓܼܙܵܐ ܡܠܐ ܗ̄ܘ̣ܵܐ ܩܵܠܐ ܕܐܫܡܲܥ ܐܸܢܘܿܢ</l>
                <l n="205">ܘܠܓܼܵܘ ܡܢܗ ܟܣܐ ܗ̄ܘ̣ܵܐ ܚܘܼܒܵܐ ܕܠܐ ܡܸܬܼ ܡܠܲܠ.</l>
                <l n="206">:ܩܵܠܵܐ ܓܠܝܵܐ ܐܫܡܲܥ ܡ̣ܢܫܸܠܝ ܠܐܩܢܐ ܩܵܠܵܐ</l>
                <l n="207">ܕܡܬܛܝܲܒܼ ܗ̄ܘ̣ܵܐ ܗܘ̤ ܘܕܥܡܹܗ ܡ̣ܢ ܕܠܡܚܬܼ.</l>
                <l n="208">:ܒܒܢܝ̈ ܡܸܠܟܹܗ ܡܬܡܠܟ ܗ̄ܘ̣ܐ ܝ̇ܕܥ ܟܠܐ</l>
                <l n="209">ܘܐܲܝܟ ܕܠܥܸܕܪܵܐ ܩ̇ܪܐ ܗ̄ܘ̣ܵܐ ܠܗܘܿܢ ܠܡܸܚܲܬ ܥܲܡܹܗ.</l>
                <l n="210">:ܗܵܐ ܠܲܡ ܐ̄ܢܫܐ ܗܘ̤ܘ ܚܲܕ ܥܲܡܵܐ ܘܚܲܕ ܠܫܢܵܐ</l>
                <l n="211">ܘܟܢܫܘ ܐܟ̄ܚܕ ܠܡܸܬܼܡܬܫܘܼ ܠܘܼܩܒܼܵܠ ܨܒܼܝܵܢܝ.</l>
                <l n="212">ܗܵܐ ܒܢܲܝ̈ ܐܵܕܼܵܡ ܣܥ̣ܵܘ ܥܲܠ ܡܵܪܘܼܬܝ ܐܲܝܟ ܐܒܘܗܘܿܢ: </l>

                <pb ed="http://syriaca.org/manuscript/2289" n="f.259v"/>
                <l n="213">ܘܒ̇ܥܹܝܢ ܠܡܸܣܲܩ ܠܕܲܪܓܼܐ ܪܵܡܵܐ ܕܐܲܠܗܘܼܬܼܵܐ.</l>
                <l n="214">:ܗܵܐ ܡܝܘ̈ܬܹܐ ܕܚܸܠܘ ܡ̣ܢ ܡܵܘܬܼܵܐ ܕܚܘܼܒܵܐ ܕܚܘܼܒܵܠ ܡܲܝ̈ܵܐ</l>
                <l n="215">ܘܒ̣ܢܵܘ ܚܸܣܢܵܐ ܕܢܸܣܬܬܪܘܿܢ ܒܹܗ ܡ̣ܢ ܛܵܘܦܢܵܐ.</l>
                <l n="216">:ܗܵܐ ܐܪ̈ܥܢܹܐ ܥܲܬܸܕܘ ܙܝܢܵܐ ܘܩܛܲܪܘ ܐ̄ܪܙܵܐ</l>
                <l n="217">ܕܢܣܩܘܢ ܢܪܡܘܿܢ ܗܪܬܵܐ ܒܪܘܡܵܐ ܒܹܝܬ ܠܝܼ ܘܠܗܘܿܢ.</l>
                <l n="218">:ܗܵܐ ܣܡ̣ܘ ܬܸܢܵܘܝ ܕܠܵܐ ܢܬܦܠܓܼܘܢ ܚܲܕ ܥܲܠ ܚܒܼܪܹܗ</l>
                <l n="219">ܥܕܡܵܐ ܕܙ̇ܟܝܢ ܘܗ̇ܘܹܐ ܕܝܠܗܘܿܢ ܪܘܡܵܐ ܘܥܘܼܡܩܵܐ.</l>
                <l n="220">:ܗܵܐ ܬܢܒܝܼܘ ܟܲܕ ܠܵܐ ܨܒ̇ܝܹܢ ܥܲܠ ܒܘܼܕܵܪܗܘܿܢ</l>
                <l n="221">ܘܙܵܕܸܩ ܕܬܫܠܡ ܡܠܬܐ ܕܡܠܸܠܘ ܒܝܲܕ ܣܘܥܪ̈ܢܹܐ.</l>
                <l n="222">:ܬܵܘ ܠܲܡ ܢܚܸܘܬ ܢܦܠܓܼ ܐܢܘܿܢ ܚܲܕ ܡ̣ܢ ܚܒܼܪܹܗ</l>
                <l n="223">ܕܠܵܐ ܬܘܼܒܼ ܢܨܘܬܘܢ ܡܲܡܠܠܐ ܘܠܸܥܙܵܐ ܕܠܫܢܲܝ̈ܗܘܿܢ.</l>
                <l n="224">:ܬܵܘ ܢܪܡܐ ܒܗܘܿܢ ܗܪܬܵܐ ܒܫܬܩܵܐ ܟܲܕ ܠܵܐ ܪܓܝܼܫܝܼܢ</l>
                <l n="225">ܘܢܓܢܘܿܒܼ ܡܢܗܘܢ ܣܝܦܵܐ ܕܡܠܬܐ ܕܚܬܝܼܪܝܢ ܒܹܗ.</l>
                <l n="226">:ܬܵܘ ܫܘܝܐܝܼܬ ܢܚܘܿܬ ܠܐܪܥܵܐ ܕܠܵܐ ܫܘܼܢܝܵܐ</l>
                <l n="227">ܘܢܥܒܕ ܩܐܪܣܵܐ ܥܲܡ ܒܣܪ̈ܢܹܐ ܕܠܐ ܒܐܝܼܪ̈ܝܐ.</l>
                <l n="228">:ܬܵܘ ܢܬܸܠ ܠܗܘܿܢ ܠܥܙܵܐ ܦܪܝܼܫܵܐ ܕܟܼܠ ܠܫܢܝܼ̈ܢ</l>
                <l n="229">ܘܗܵܐ ܡܬܦܠܓܼܝܢ ܘܒ̇ܛܠ ܩܸܐܪܣܵܐ ܕܚܘܼܫܒܲܝ̈ܗܘܿܢ.</l>
                <l n="230">:ܬܵܘ ܢܩܠܹܐ ܒܗܘܿܢ ܩܠܵܐ ܚܲܕܬܵܐ ܕܠܵܐ ܡܦܣܝܢ ܒܹܗ</l>
                <l n="231">ܘܢܫܕܐ ܡܸܢܗܘܿܢ ܠܐܸܟܣܘܪܝܐ ܕܐܬܪ̈ܬܐ.</l>
                <l n="232">:ܐܘܿܢ ܒܪܘܿܝܵܐ ܡܢܵܘ ܗܢܵܐ ܕܡܬܪܓܸܡ ܐ̄ܢܬ</l>
                <l n="233">ܕܚܕ̈ܬܹܝܢ ܩ̈ܠܐ ܕܡܫܡܲܥ ܪܸܡܙܵܟ ܥܲܠ ܐܝܼܬܘܼܬܵܟ.</l>
                <l n="234">:ܠܡ̇ܢ ܩ̇ܪܐ ܐܲܢ̄ܬ ܠܡܚܲܬ ܥܲܡܵܟ ܠܒܹܝܬ ܐܪ̈ܥܬܹܐ</l>
                <l n="235">ܘܠܡ̇ܢ ܒ̇ܥܐ ܐ̄ܢܬ ܕܢܸܗܘܹܐ ܥܕܪܵܐ ܠܬܩܝܼܦܘܼܬܵܟ.</l>
                <l n="236">:ܒܡ̇ܢ ܡܬܡܠܟܿܬ ܕܢܗܘܹܐ ܥܡܵܟ ܡܲܡܠܠܵܐ ܠܐ̄ܢܫܵܐ</l>
                <l n="237">ܘܠܡ̇ܢ ܬܢܐ ܐܲܢ̄ܬ ܕܬܵܘ ܥܲܡܝ ܢܚܘܬ ܢܦܠܓ ܐܸܢܘܿܢ.</l>
                <l n="238">:ܡܢܘܼ ܗܘ̤ܐ ܠܵܟ ܡ̇ܠܟ ܡܸܠܟܵܐ ܡܸܠܟܵܐ ܒܪܫܝܼܬ ܕܒܪܝܼܬ</l>
                <l n="239">ܘܠܡ̇ܢ ܒܕܒܬܿ ܐ̄ܪ̈ܙܐ ܟܣܝ̈ܐ ܕܐܠܗܘܼܬܵܟ.</l>
                <l n="240">:ܡܢܘܼ ܥܕܪܵܟ ܟܕ ܒ̇ܪܐ ܗܘ̣ܝ̇ܬ ܫܡܲܝܵܐ ܘܐܲܪܥܵܐ</l>
                <l n="241">ܘܡܢܘܼ ܚܝܠܵܟ ܕܬܬܠ ܚܝܠܵܐ ܒܥ̇ܒܕ ܐܝܼܕܲܝ̈ܟ.</l>
                <l n="242">:ܠܡܢܘܼ ܡܡܬܘܡ ܩ̣ܪܝܬܿ ܐܘ ܩܪܒܬܿ ܠܡܲܡܠܵܠܐ ܕܥܲܡܵܟ</l>
                <l n="243">ܘܠܡ̇ܢ ܐܫܘܝܼܬ ܠܡܦܣܲܩ ܕܝܼܢܵܐ ܐܲܝܟ ܒܘܚܪܵܢܵܟ.</l>
                <l n="244">:ܕܡ̇ܐ ܗ̄ܘ̣ ܩܠܵܟ ܠܗ̇ܘ ܩܲܕܡܵܝܵܐ ܕܝܘܡܵܐ ܕܫܬܼܵܐ</l>
                <l n="245">ܟܕ ܨ̇ܐܪ ܗܘ̣ܝ̇ܬ ܨܠܡܹܗ ܕܐܕܼܵܡ ܒܨܒܼܥܵܐ ܕܪܸܡܙܵܟ.</l>
                <l n="246">:ܬܡ̇ܢ ܒܲܠܚܘܿܕ ܐܫܡܲܥܬ ܩܠܵܐ ܕܕܡ̇ܐ ܠܗܵܢܵܐ</l>
                <l n="247">ܗ̇ܝ ܕܬܵܘ ܢܥܒܕ ܐ̄ܢܫܐ ܒܨܠܡܲܢ ܐܲܝܟ ܒܲܕ ܡܘܼܬܲܢ.</l>
                <l n="248">:ܚܲܕ ܗ̄ܘ̣ ܩܠܵܐ ܘܚܲܕ ܣܘܼܟܵܠܵܐ ܕܗ̇ܝ ܘܲܕܗܵܕܹܐ</l>
                <l n="249">:ܠܗܠ ܬܵܘ ܢܸܥܒܸܕܼ ܘܗܪܟܵܐ ܢܸܚܘܿܬ ܕܡ̇ܐ ܘܫܪܝܼܪ</l>
                <l n="250">:ܚܲܕ ܗ̄ܘ̤ ܪܡܙܵܐ ܕܐܟܸܪܙ ܐܸܢܹܝܢ ܠܗ̇ܝ ܘܠܗܵܕܹܐ</l>
                <l n="251">ܘܚܲܕ ܗ̄ܘ̣ ܟܝܢܵܐ ܕܬܩܢ ܬܡ̇ܢ ܘܦܠܓܼ ܗܪܟܵܐ.</l>
                <l n="252">:ܠܒܢܲܝ̈ ܡܠܟܹܗ ܩ̣ܪܐ ܒܗ̇ܝ ܕܢܸܚܘܵܬ ܘܒܗܝ̇ ܕܢܸܥܒܸܕ</l>
                <l n="253">ܘܗܢܘܿܢ ܐܢܘܿܢ ܕܥܒܸܕܘ ܐ̄ܢܫܐ ܘܠܦܓܼܘ ܐ̄ܢܫܐ.</l>
                <l n="254">:ܐܒܼܐ ܗ̄ܘ̣ ܕܩܪ̣ܐ ܠܒܼܪܐ ܘܪܘܼܚܵܐ ܒܬܘܼܩܵܢ ܐܕܼܵܡ</l>
                <l n="255">ܘܠܗܘܿܢ ܙܡܢ ܠܘܵܬܼ ܦܘܠܓܼܐ ܕܗ̇ܘ ܡܵܐ ܕܒܼܪܵܘ.</l>
                <l n="256">:ܒܬܘܼܩܵܢ ܐ̄ܢܫܐ ܘܦܘܠܵܓܼ ܐ̄ܢܫܐ ܨܒܼܐ ܒܵܪܘܿܝܵܐ</l>
                <l n="257">ܕܢܓܼܠܐ ܐ̄ܪܙܐ ܕܒܘܼܕܵܩ ܩܢܘܿܡܹ̈ܐ ܕܟܣܹܝܢ ܥܲܡܹܗ.</l>
                <l n="258">:ܠܓܝܵܐ ܗ̇ܝ̣ ܡܕܝܢ ܕܠܲܝܬ ܒܲܥܒܝܼ̈ܕܹܐ ܕܪܲܒܼ ܡ̣ܢ ܐ̄ܢܫܵܐ</l>
                <l n="259">ܕܗܵܐ ܟܣܝ̈ܬܐ ܕܟܣܝ̈ܢ ܡ̣ܢ ܟܠ ܒܹܗ ܡܬܓܠܝ̈ܢ.</l>
                <l n="260">:ܘܐܠܵܐ ܢܒܼܥܐ ܕܡܢܐ ܗ̄ܝ̣ ܥܸܠܬܐ ܗ̇ܝ ܕܬܵܘ ܕܐܡܪ</l>
                <l n="261">ܕܒܬܘܩܢܹܗ ܘܒܦܘ ܠܓܹܗ ܪܫܝܼܘܵܢܐ ܒܲܠܚܘܿܕ.</l>
                <l n="262">:ܐܸܢ ܠܵܘ ܠܒܼܪܵܐ ܘܪܘܼܚܵܐ ܕܡܸܢܹܗ ܩܪ̣ܐ ܒܬܲܪܬܹܝܗܹܝܢ</l>
                <l n="263">ܡܢܘܼ ܡܕܝܢ ܕܫܘܐ ܥܲܡܹܗ ܕܡܸܬܡܠܟ ܒܹܗ. </l>

                <pb ed="http://syriaca.org/manuscript/2289" n="f.260r"/>
                <l n="264">:ܠܫܡܝ̈ܢܹܐ ܠܐ ܦܐܝܵܐ ܗ̄ܘ̣ܵܐ ܗ̇ܝ ܒܪܬ ܩܵܠܵܐ</l>
                <l n="265">ܕܬܵܘ ܥܡܝ ܢܥܒܸܕ ܘܬܵܘ ܥܲܡܝ ܢܚܘܿܬ ܐܲܝܟ ܫܘܬܦܵܘ̈ܗܝ.</l>
                <l n="266">:ܐܠܘ ܐܡ̣ܪ ܕܙܸܠܘ ܚܘܬܘ ܦܠܓܼܘ ܠܫܵܢ ܐ̄ܢܫܐ</l>
                <l n="267">:ܟܒܲܪ ܕܡܝܵܐ ܗ̄ܘ̣ܵܬ ܕܠܪ̈ܘܚܢܹܐ ܩܪ̣ܐ ܐܵܦ ܫܕܪ</l>
                <l n="268">:ܕܠܵܐ ܚܸܪܝܢܵܐ ܡܕܹܝܢ ܐܝܬܹܝܗ̇ ܕܬܵܘ ܢܸܚܘܿܬ</l>
                <l n="269">ܕܠܒܼܪܐ ܘܪܘܚܵܐ ܩܢܘܡܹ̈ܐ ܕܥܲܡܹܗ ܡܬܐܡܪܵܐ ܗ̄ܘ̣ܵܬ.</l>
                <l n="270">:ܠܒܼܪܐ ܘܪܘܼܚܵܐ ܦܐܹܐ ܬܘܩܢܵܐ ܐܵܦ ܦܘܼܠܵܓܐ</l>
                <l n="271">ܘܥܡܹܗ ܕܐܒܼܵܐ ܒܪܵܘ ܟܠܡܸܕܡ ܘܦܠܓܘ ܐ̄ܢܫ̈ܐ.</l>
                <l n="272">:ܗܢܘܿܢ ܬܩܸܢܘ ܘܗܢܘܢ ܦܠܓܼܘ ܚܲܟܝܼܡܵܐܝܼܬ</l>
                <l n="273">ܐܒܼܐ ܘܒܼܪܐ ܘܪܘܼܚܵܐ ܕܩܘܼܕܫܵܐ ܟܝܵܢܵܐ ܫܘܝܵܐ.</l>
                <l n="274">:ܗܢܘܿܢ ܐܢܘܿܢ ܕܲܢܚܸܬܘ ܗܫܵܐ ܕܠܵܐ ܫܘܼܢܝܵܐ</l>
                <l n="275">ܕܢܣܒܼܘܢ ܡܡܠܠܵܐ ܘܢܬܠܘܿܢ ܡܡܠܠܵܐ ܠܟܼܝܵܢ ܐ̄ܢܫܐ.</l>
                <l n="276">:ܒܦܘܠܓܼ ܐ̄ܢܫܐ ܪܫܡܘܼܗܝ ܠܐ̄ܪܙܐ ܕܦܢܘܡܲܝ̈ܗܘܿܢ</l>
                <l n="277">ܘܦܫܩܘܼܗܝ ܠܚ̇ܪܬܐ ܒܝܲܕ ܡܘܗܒܼܬܐ ܕܒܠܫܢܹ̈ܐ.</l>
                <l n="278">:ܩܪ̣ܘ ܠܚܕܕܹ̈ܐ ܠܘܵܬܼ ܬܘܼܩܵܢܵܐ ܘܨܝܕ ܦܘܼܠܵܓܼܐ</l>
                <l n="279">ܕܢܐܠܲܦ ܟܠܢܵܫ ܕܚܲܕ ܗ̄ܘ̣ ܟܝܵܢܵܐ ܕܬܠܬܲܝ̈ܗܘܿܢ.</l>
                <l n="280">:ܢܚܸܬܘ ܕܬܦܠܓܘܢ ܠܵܘ ܡܚܬ̇ܬܿܐ ܕܒܫܘܼܢܵܝܵܐ</l>
                <l n="281">ܐܠܵܐ ܒܪܸܡܙܵܐ ܕܠܵܐ ܡܸܬܡܠܠܵܐ ܩܠܝܼܠܘܼܬܹܗ.</l>
                <l n="282">:ܪܹܡܙܵܐ ܫܪܲܪ ܐܝܟ ܐܝܙܓܕܵܐ ܨܝܕ ܡܲܪ̈ܚܹܐ</l>
                <l n="283">ܘܩ̣ܥܐ ܡ̣ܢܫܸܠܝܼ ܘܐܪܗܸܒܼ ܐܸܢܘܿܢ ܠܡܠܚ̈ ܚܘܼܬܪܵܐ.</l>
                <l n="284">:ܪܡܙܵܐ ܗ̄ܘ̣ ܕܢܚܸܬ ܘܫܩܠ ܡܢܗܘܿܢ ܙܲܝܢܵܐ ܕܡܲܡܠܠܐ</l>
                <l n="285">ܘܐܠܒܸܫ ܐܢܘܿܢ ܙܝܢܵܐ ܐܚܪܹܢܵܐ ܕܡܲܠܠܸܐ ܐ̄ܚܪܹܢܵܐ.</l>
                <l n="286">:ܒܣܲܝܦܵܐ ܩܲܫܝܵܐ ܦܲܣܩܹܗ ܠܡܲܡܠܠܐ ܕܠܫܢܲܝ̈ܗܘܿܢ</l>
                <l n="287">ܘܣܡ ܒܗܘܿܢ ܡܡܠܠܵܐ ܕܡܫܓܢܝ ܗ̄ܘ̣ܵܐ ܡ̣ܢ ܩܲܕܼܡܵܝܵܐ.</l>
                <l n="288">:ܫܩ̣ܠ ܩܲܕܡܵܝܵܐ ܕܢܠܦ ܐܸܢܘܿܢ ܕܗܘ̤ ܬܩܢ ܟܠ</l>
                <l n="289">ܬܘܼܒܼ ܕܬܪܹܝܢ ܕܢܘܕܲܥ ܐܸܢܘܿܢ ܕܫܲܠܝܼܛ ܥܲܠ ܟܠ.</l>
                <l n="290">:ܚܲܢܝܼܡܐܝܼܬ ܐܲܩܪܸܒܼ ܥܲܡܗܘܿܢ ܐܲܝܟ ܪܓܲܬܼܗܘܿܢ</l>
                <l n="291">ܘܚܠܦ ܦܓܼܪܐ ܥܲܡ ܥܢܝܢܵܐ ܥܒܲܕ ܬܟܬܘܼܫܵܐ.</l>
                <l n="292">:ܐܘܼܡܵܢܵܐܝܼܬ ܐܚܲܕ ܕܪܐ ܥܲܡ ܙܵܘܥܲܝ̈ܗܘܿܢ</l>
                <l n="293">ܘܦܟܪ ܐܢܘܿܢ ܒܚܒܼ̈ܠܐ ܩܫܝ̈ܐ ܕܠܫܢܲܝ̈ܗܘܿܢ.</l>
                <l n="294">:ܬܡܝܼܗ ܗ̄ܘ̣ܵܐ ܩܪܒܼܵܐ ܕܥܒܼܕ ܟܲܣܝܵܐ ܥܲܡ ܐܪ̈ܥܢܹܐ</l>
                <l n="295">ܘܠܵܐ ܡܨܐ ܗܘܢܵܐ ܕܢܬܢܹܐ ܬܗܪܗ ܟܡܵܐ ܐܸܢ ܢܬܢܹܐ.</l>
                <l n="296">:ܡܢܵܐ ܗ̄ܘ̣ܵܬ ܟܲܝ ܗܵܝ ܣܦܣܪ̈ܐ ܕܐܚܲܕ ܒܐܝܼܕܹܗ</l>
                <l n="297">ܘܚܪܒܼ ܡܡܠܠܐ ܚܠܦ ܗܕܡܹ̈ܐ ܘܠܵܐ ܚܫ ܦܓܼܪܐ.</l>
                <l n="298">:ܐܝܟܵܢ ܟܲܝ ܥܲܠ ܪܡܙܵܐ ܟܣܝܵܐ ܠܚܘܼܫܒܲܝ̈ܗܘܿܢ</l>
                <l n="299">ܘܚܠܨ ܫܩܸܠܹܗ ܠܓܙܵܐ ܕܒܼܗܘܿܢ ܘܠܵܐ ܐܪܓܹܫܘ ܒܹܗ.</l>
                <l n="300">:ܐܝܟܵܢ ܚܛܦܗ̇ ܠܡܠܬܼܵܐ ܕܦܘܼܡܗܘܿܢ ܩܢܝܼܬ ܚܝܠܵܐ</l>
                <l n="301">ܘܥܒ̣ܕ ܐܢܘܿܢ ܠܥ̈ܓܐ ܘܦܹܐܩܹ̈ܐ ܚܲܕ ܠܘܩܒܼܵܠ ܚܲܕ.</l>
                <l n="302">:ܐܝܟܵܢ ܓܝܙ ܡܥܝܼܢ ܚܝܘܼܬܵܐ ܡܡܠܠܵܐ ܩܲܕܡܵܐ</l>
                <l n="303">ܘܠܵܐ ܪ̈ܕܝ ܡܠ̈ܐ ܒܬܦܐ ܕܦܘܡܵܐ ܐܝܟ ܕܡܥܪ̈ܢ.</l>
                <l n="304">:ܐܝܟܵܢ ܦܣܩܗ̇ ܠܗ̇ܝ ܡܲܪܕܝܵܬܼܵܐ ܕܚܲܕ ܠܫܢܵܐ</l>
                <l n="305">ܘܕܪܫ̣ ܐܘܼܪܚܵܐ ܠܗܘܢܵܐ ܠܡܪܕܵܐ ܒܩܵܠ̈ܐ ܚܕܬܹ̈ܐ.</l>
                <l n="306">:ܐܝܟܵܢ ܘܟܼܡܐ ܢܹܐܡܲܪ ܕܗܘܬ̤ ܗܸܝ̇ ܕܗܘܸܬ</l>
                <l n="307">ܕܦܣܩ ܡܸܠܬܼܵܐ ܘܐܘܥܝܼ ܡܠܬܼܵܐ ܒܫܘܚܠܦ ܩܵܠܵܐ.</l>
                <l n="308">:ܠܹܗ ܠܗ̇ܘ ܪܸܡܙܵܐ ܕܣܥ̣ܪ ܗܵܕܹܐ ܢܬܸܠ ܚܝܠܗ̇</l>
                <l n="309">ܕܗܘ̤ܝܘ ܝ̇ܕܥ ܕܐܲܝܟܵܢ ܣܥܪܗ̇ ܩܲܠܝܼܠܐܝܼܬ.</l>
                <l n="310">:ܠܹܗܘ̤ ܓܲܠܝܵܐ ܕܐܝܟܵܢ ܚܠܝܸܨ ܡܠܲܬ ܐ̄ܢܫܐ</l>
                <l n="311">ܘܝܟܵܢ ܬܘܼܒ ܝܗܒ̣ ܥܘܼܬܪܵܐ ܐܚܪܢܵܐ ܕܦܪܝܫ ܡ̣ܢ ܗ̇ܘ.</l>
                <l n="312">:ܕܝܼܠܹܗ ܐܝܼܬܵܘܗܝ ܥܘܼܬܪܐ ܕܡܸܠܬܼܵܐ ܐ̄ܚܪܢܵܐ ܘܩܕܡܵܐ</l>
                <l n="313">ܘܗܘ̤ ܦܣܩ ܡܠܬܐ ܘܐܛܥܸܡ ܡܸܠܬܐ ܒܹܗ ܒܟܼܝܵܢܐ.</l>
                <l n="314">ܨܒܼܢܵܐ ܕܪܡܙܹܗ ܢܩܫܲܬ̤ ܡ̣ܢܫܸܠܝ ܒܟܸܢܪ ܢܦܫܵܐ: </l>

                <pb ed="http://syriaca.org/manuscript/2289" n="f.260v"/>
                <l n="315">ܘܫܪܝܼܬ̤ ܙܡܪܵܐ ܩ̈ܠܐ ܚܲܕ̈ܬܹܐ ܕܢܘܟܪ̈ܝܝܼܢ ܠܗ̇.</l>
                <l n="316">:ܗ̇ܘ ܦܘܼܩܕܵܢܵܐ ܕܢܦܚܵܗ̇ ܒܪܫܝܼܬ ܘܢܩܬ̤ ܩܠܵܐ</l>
                <l n="317">ܗܘ̤ ܠܥܸܙ ܥܡܗ̇ ܒܡܲܡܠܠܵܐ ܐ̄ܚܪܢܐ ܘܨܬܬ̤ ܩܵܠܹܗ.</l>
                <l n="318">:ܠܵܘ ܠܟܼܝܢܗ̇ ܫܚܠܸܦ ܘܥܒܲܕ ܟܝܵܢܵܐ ܐ̄ܚܪܹܢܵܐ</l>
                <l n="319">ܐܸܠܵܐ ܡܡܠܠܵܐ ܩ̣ܢܵܐ ܫܘܼܚܠܦܵܐ ܒܹܗ ܒܕܝܢܹܗ.</l>
                <l n="320">:ܠܡܠܬܐ ܨܒܼܥ ܦܘܼܩܕܵܢܵܐ ܒܣܡܵܐ ܐܚܪܢܵܐ</l>
                <l n="321">ܘܩܢܬ̤ ܓܵܘܢܵܐ ܘܚܠܦܬ̤ ܩܠܵܐ ܘܬܗܪܬ̤ ܗ̤ܝ ܒܗ̇.</l>
                <l n="322">:ܢܚܸܬ ܗ̇ܘ ܩܠܵܐ ܕܐܡ̣ܪ ܢܚܘܬ ܗܘ̤ ܘܕܥܲܡܹܗ</l>
                <l n="323">ܘܐܪܗܸܒܼ ܐܢܘܿܢ ܠܣܕܪ̈ܝ ܐ̄ܢܫ̈ܐ ܕܒܗ̣ܝܠܝܼܢ ܗ̄ܘ̣ܵܘ.</l>
                <l n="324">:ܢܚܬ ܟܲܕ ܠܵܐ ܢܚܸܬ ܕܠܲܝܬ ܠܹܗ ܐܬܼܪܐ ܕܢܗܠܸܟ ܒܹܗ</l>
                <l n="325">ܢܚܸܬ ܦܘܩܕܢܹܗ ܘܫܲܡܠܝܼ ܡܠܬܹܗ ܘܗܘ̤ ܐܝܟ ܕܐܝܼܬܼܵܘܗܝ.</l>
                <l n="326">:ܢܚܸܬ ܟܲܕ ܐܝܼܬܘܗܝ ܨܝܕ ܟܠ ܘܒܼܟܼܠ ܕܠܵܐ ܣܘܼܝܟܼܵܐ</l>
                <l n="327">ܕܒܡܝܬܬܹܗ ܢܡܟܟ ܐ̄ܢܫܵܐ ܡ̣ܢ ܪܵܡܘܼܬܵܐ.</l>
                <l n="328">:ܢܚܸܬ ܘܐܲܙܝܼܥܵܗ̇ ܠܚܬ ܠܚܬܝܼܪܘܼܬܼܵܐ ܘܪ̈ܥܝܢܲܝܗܘܿܢ</l>
                <l n="329">ܘܫܩ̣ܠ ܡܢܗܘܢ ܙܝܢܵܐ ܕܚܘܼܬܪܵܐ ܕܠܒܼܝܼܫܝܼܢ ܗ̄ܘ̣ܵܘ.</l>
                <l n="330">:ܬܡܗܵܐ ܪܒܵܐ ܢܦ̣ܠ ܡ̣ܢ ܫܠܝܵܐ ܡܲܪ̈ܚܐ</l>
                <l n="331">ܘܬܸܒܘ ܟܲܕ ܡܬܕܡܪܝܼܢ ܒܐܝܕܐ ܕܓܸܕܫܲܬ̤.</l>
                <l n="332">:ܚܪܘ ܒܚܕܕ̈ܐ ܟܲܕ ܬܘܝܼܪܝܼܢ ܚܲܕ ܠܘܼܩܵܒܼܵܠ ܚܲܕ</l>
                <l n="333">ܕܗܢܘܿܢ ܐܢܘܿܢ ܐܘ ܠܲܠܡܵܐ ܟܝ ܚܙܬܵܐ ܐܚ̄ܪܬܼܵܐ.</l>
                <l n="334">:ܠܥܸܙܘ ܚܲܕ ܥܲܡ ܚܲܕ ܩܠܐ ܕܢܘܟܼܪܵܝ ܠܡܸܠܬܼܵܐ ܕܒܼܗܘܿܢ</l>
                <l n="335">ܘܠܵܐ ܐܬܡܨܝܬ̤ ܐܕܢܵܐ ܠܡܸܫܡܲܥ ܚܲܝܠܗ ܕܩܵܠܵܐ.</l>
                <l n="336">:ܫܡܥܝܼܢ ܗ̄ܘ̣ܵܘ ܓܹܝܪ ܫܡܥܵܐ ܕܐܕܢܵܐ ܕܠܐ ܣܘܼܟܵܠܵܐ</l>
                <l n="337">ܘܚܵܙܝܢ ܗ̄ܘ̣ܵܘ ܬܘܼܒܼ ܪܬܡܵܐ ܕܦܘܼܡܵܐ ܕܠܵܐ ܒܘܼܝܢܵܐ.</l>
                <l n="338">:ܒܹܝܬ ܦܘܼܠܓܹ̈ܐ ܩܡ̣ܘ ܚܲܠܫܹ̈ܐ ܥܲܠܡܵܐ ܕܗܘ̤ܵܐ</l>
                <l n="339">ܘܒܟܼܝܢ ܦܓܼܪܐ ܡܬܒܩܝܼܢ ܗ̄ܘ̣ܵܘ ܕܕܵܡ ܠܵܘ ܗܘ̤ܝܘ.</l>
                <l n="340">:ܚܙܬܐ ܕܦܓܼܪܐ ܫܪܝܼܪܵܐ ܗ̣̄ܘܵܬ ܠܥܝܢܝ̈ ܦܓܼܪܐ</l>
                <l n="341">ܘܩܠܵܐ ܕܡܠܬܼܵܐ ܢܘܟܪܼܝ ܗ̄ܘ̣ܵܐ ܛܵܒܼ ܠܫܡܥܵܐ ܕܐܸܕܢܵܐ.</l>
                <l n="342">:ܬܡܝܼ̈ܗܵܢ ܗܘ̣̈ܝ ܥܝ̈ܢܐ ܘܐܕܢ̈ܐ ܚܕܵܐ ܒܚܒܪܬܵܗ̇</l>
                <l n="343">ܕܚܕܵܐ ܚܙܝܐ ܘܚܕܐ ܣܡܝܐ ܡ̣ܬ ܒܘܼܝܵܢܵܐ.</l>
                <l n="344">:ܦܘܼܡܵܐ ܒܫܬܩܵܐ ܡܬܕܡܲܪ ܗ̄ܘ̣ܵܐ ܒܟܢܝ̈ܬܹܗ</l>
                <l n="345">ܕܐܲܝܟܵܢ ܠܥܙܝܼܢ ܠܥܙܹ̈ܐ ܦܪ̈ܝܫܐ ܘܗܘ̤ ܠܵܐ ܝ̇ܕܥ.</l>
                <l n="346">:ܬܗܪܵܐ ܘܬܡܗܵܐ ܪܡܹܐ ܗ̄ܘ̣ܵܐ ܒܙܘ̈ܥܐ ܘܒܗܕܡܹ̈ܐ</l>
                <l n="347">ܘܡܬܕܡܪܝܼܢ ܗ̄ܘ̣ܵܘ ܢܦܫܵܐ ܒܦܓܼܪܐ ܘܦܓܼܪܐ ܒܢܲܦܫܵܐ.</l>
                <l n="348">:ܢܦܫܵܐ ܒܦܓܼܪܐ ܬܡܝܗܵܐ ܗ̄ܘ̣ܵܬ ܕܫܡ̇ܥ ܘܫܠܹܐ</l>
                <l n="349">ܘܦܲܓܼܪܵܐ ܒܢܦܫܵܐ ܡܬܕܡܲܪ ܗ̄ܘ̣ܵܐ ܒܢܘܟܼܪܝ ܠܸܥܙܵܗ̇.</l>
                <l n="350">:ܢܦܫܵܐ ܝܲܬܝܼܪ ܬܡܝܗܵܐ ܗ̄ܘ̣ܵܬ ܗ̤ܝ ܒܩܬܥ ܡܵܗ̇</l>
                <l n="351">ܕܡ̇ܢ ܟܲܝ ܫܚܠܸܦ ܩܵܠ ܢܸܥܡ̈ܬܐ ܕܡܠܝܼܠܘܼܬܵܗ̇.</l>
                <l n="352">:ܐܢܐ ܐܢܐ ܢܦܫܵܐ ܐܘ ܠܵܐ ܐܢܐ ܐܢܐ ܐܡܪܬ̤ ܗ̤ܝ ܠܗ̇</l>
                <l n="353">ܕܠܡܵܐ ܐܒܲܪ ܩܢܘܿܡܝ ܩܲܕܡܝܵܐ ܘܒܡ̇ܬ ܒܐܚܪܝܢ.</l>
                <l n="354">:ܐܘ ܬܕܡܘܼܪܬܵܐ ܕܪܒܐ ܗ̣̄ܝ ܣܲܓܼܝ ܘܟܼܠܵܗ̇ ܬܗܪܐ ܗ̣̄ܝ</l>
                <l n="355">:ܕܫܡܥܵܐ ܢܦܫܵܐ ܩܵܠ ܢܥܡ̈ܬܹܗ ܘܠܐ ܡܸܣܬܟܠܵܐ</l>
                <l n="356">:ܐܘ ܚܕܬܬ̈ܐ ܕܨܝܕ ܡܝܘ̈ܬܹܐ ܡܣܬܥܪ݁ܢ ܗܘ̣̈ܝ</l>
                <l n="357">ܕܟܲܕ ܐܢܘܿܢ ܒܢܲܦܫܵܐ ܘܦܓܼܪܐ ܗ̄ܘ̣ܵܘ ܣܓܼܝ̈ܠܹܐ.</l>
                <l n="358">:ܐܘ ܡܠ̈ܠܹܐ ܕܐܵܘܒܸܕܘ ܡܸܠܬܐ ܘܐܫܘܲܚܘ ܡ̈ܠܹܐ</l>
                <l n="359">ܘܡ̣ܢ ܚܲܕ ܡܡܠܠܐ ܕܚܲܕ ܠܫܢܵܐ ܩܢܵܘ ܣܓܝ̈ܐܐ.</l>
                <l n="360">:ܩ̈ܠܐ ܚܲܕܬܹܐ ܡܬܡܠܠܝܢ ܗ̄ܘ̣ܵܘ ܒܹܝܬ ܐܪ̈ܥܢܹܐ</l>
                <l n="361">ܘܡܬܕ ܡܪܝܼܢ ܗ̄ܘ̣ܵܘ ܐ̄ܢܫܐ ܒܐ̄ܬܫܵܐ ܒܫܘܼܚܠܵܦ ܩ̈ܠܐ.</l>
                <l n="362">:ܩܪ̣ܵܘ ܠܚܕ̈ܕܐ ܐ̄ܢܫܐ ܠܐ̄ܢܫܐ ܘܠܐ ܐ̄ܢܫ ܨܵܐܬ̇</l>
                <l n="363">ܘܗܘ̤ܬ ܡܠܬܐ ܐܲܝܟ ܠܵܐ ܡܸܠܬܐ ܠܘܵܬ ܡܲܠܠܹ̈ܐ.</l>
                <l n="364">:ܩܥ̣ܵܐ ܣܘܼܪܚܵܐ ܠܘܵܬ ܝܘܢܝܵܐ ܕܒܥܢܝܼܘܗܝ ܡܸܠܬܐ</l>
                <l n="365">ܘܠܐ ܦܢܝܼ ܠܹܗ ܡܸܠܲܬ ܦܘܼܡܵܐ ܠܦܘܼܡܵܐ ܚܒܼܪܗ.</l>
                <l n="366">ܠܥܸܙ ܪܗܘܿܡܵܝܵܐ ܥܲܡ ܡܸܨܪܵܝܵܐ ܠܒܸܫܵܢ ܒܸܣܪܵܐ: </l>

                <pb ed="http://syriaca.org/manuscript/2289" n="f.261r"/>
                <l n="367">:ܘܠܵܐ ܣܦ̣ܩ ܠܡܦܪܲܫ ܠܸܠܙܵܐ ܕܒܸ̇ܣܪܵܐ ܟܢܵܬܹܗ</l>
                <l n="368">:ܪܡܲܙ ܡܕܝܵܐ ܠܐ ܠܢܝܵܐ ܕܒܪܘܿܒܼ ܨܐܕܲܝ</l>
                <l n="369">ܘܫܬܸܩ ܘܐܲܗܡܝܼ ܐܲܝܟ ܠܵܐ ܫܡܲܥ ܕܠܵܐ ܫܡ̇ܥ ܗ̄ܘ̣ܵܐ.</l>
                <l n="370">:ܩܪܸܒܼ ܗܢܕܘܝܵܐ ܠܘܵܬ ܗܘܢܝܐ ܕܢܣܬܘܕ ܠܹܗ</l>
                <l n="371">ܘܗܘ̣̈ܝ ܡܠܲܘ̈ܗܝ ܝܬܝܼܪ̈ܬܐ ܘܠܵܐ ܐܬܘܩܲܠ.</l>
                <l n="372">:ܗܘ̤ ܥܲܡ ܢܦܲܫܹܗ ܬܪܓܸܡ ܟܠܢܵܫ ܐܲܝܟ ܠܸܫܵܢܹܗ</l>
                <l n="373">ܘܗ̤ܘ ܦܫܸܩ ܠܹܗ ܚܹܝܠ ܣܘܼܟܠܵܐ ܕܣܡ ܒܹܗ ܪܸܡܙܵܐ.</l>
                <l n="374">:ܠܐܝܘ ܘܐܬܦܫܚܘ ܟܲܕ ܩ̇ܥܹܝܢ ܗ̄ܘ̣ܵܘ ܚܲܕ ܨܝܕ ܚܒܼܪܹܗ</l>
                <l n="375">ܘܠܵܐ ܝܗܒ̣ܘ ܐܓܼܪܐ ܕܡܠܲܬܼ ܦܘܼܡܵܐ ܩܠܵܐ ܠܩܠܵܐ.</l>
                <l n="376">:ܒܚܸܒܠܵܐ ܕܚܲܫܵܐ ܡܬܢܓܼܕܝܢ ܗ̄ܘ̣ܵܘ ܐܲܝܟ ܝܵܠܕܬܵܐ</l>
                <l n="377">ܘܠܵܐ ܣܦܩܵܐ ܗ̄ܘ̣ܵܐ ܢܦܫܵܐ ܕܬܵܘܠܸܕ ܥܘ̤ܠܐ ܕܡܸܠܬܐ.</l>
                <l n="378">:ܒܕܡܘܼܬ ܥܘ̤ܠܐ ܡܬܗܦܟ ܗ̄ܘ̣ܵܐ [ܡܕܡ] ܡܡܠܠܵܐ ܒܢܲܦܫܵܐ</l>
                <l n="379">ܘܐܚܝܼܕܝܢ ܗ̄ܘ̣ܵܘ ܬܪ̈ܥܲܝ ܦܘܼܡܵܐ ܩܕܼܵܡ ܡܲܦܩܬܹܗ.</l>
                <l n="380">:ܗ̇ܘ ܦܘܼܩܕܢܵܐ ܕܐܘܠܸܕ ܡܠܬܼܵܐ ܒܪܸܥܝܵܢ ܢܦܫܵܐ</l>
                <l n="381">ܗܘ̤ܝܘ ܕܐܲܚܕܹܗ ܠܬܪܥܵܐ ܒܲܐܦܹܝ̈ܗ̇ ܕܠܐ ܬܘܼܒܼ ܬܸܦܘܿܩ.</l>
                <l n="382">:ܡܠܬܐ ܫܬܩ ܒܓܼܵܘ ܚܘܫ̈ܒܐ ܘܐܘܥܝܼ ܡܸܠܬܼܵܐ</l>
                <l n="383">ܗܘ̤ܝ ܗ̣̄ܝ ܕܫܬܩܲܬ̤ ܗܘ̤ܝ ܗ̣̄ܝ ܕܥܬ̤ ܒܓܼܵܘܢܵܐ ܐ̄ܚܪܹܢܵܐ.</l>
                <l n="384">:ܚܕܵܐ ܗ̄ܘ̣ܵܬ ܡܠܵܬܐ ܗ̇ܝ ܕܐܬܠܓܲܬ̤ ܠܡܢܘ̈ܬܐ</l>
                <l n="385">ܘܡܸܢܗ̇ ܐܦܪܲܥ ܠܫܵܢ ܥܲܡܡܹ̈ܐ ܒܕܡܘܼܬ ܫܲܒܸܛܵܐ.</l>
                <l n="386">:ܒܕܡܘܼܬ ܣ̇ܬܐ ܦܪܣܬ̤ ܣܘܟܹ̈ܝܗ̇ ܠܟܼܠ ܐܲܬܼܪ̈ܘܵܢ</l>
                <l n="387">ܘܗ̤ܝ ܐܝܟ ܕܐܝܼܬܹܝܗ̇ ܩܘܝܼ ܚܲܝܠܵܗ̇ ܒܥܸܩܵܪ ܢܲܦܫܵܐ.</l>
                <l n="388">:ܐܝܟ ܥܸܩܪܵܐ ܩܘܝܼ ܡܲܡܠܠܵܐ ܨܝܕ ܚܲܕ ܥܲܡܵܐ</l>
                <l n="389">ܘܗܘ̤ ܒܠܚܘܼܕܵܘܗܝ ܐܬܚܫܲܝܝ ܒܹܗ ܒܗ̇ܘ ܩܕܡܝܵܐ.</l>
                <l n="390">:ܐܝܟ ܕܒܦܨ̈ܐ ܦܠܠܓܼ ܐܸܢܘܿܢ ܦܘܼܩܕܵܢ ܟܲܣܝܵܐ</l>
                <l n="391">ܘܡܲܠܸܠ ܟܠܢܵܫ ܒܦܨܬܵܐ ܕܡܸܠܬܐ ܕܣܠܩܲܬ̤ ܒܲܫܡܹܗ.</l>
                <l n="392">:ܚܘܼܒܵܐ ܘܪ̈ܲܚܡܹܐ ܡܙܝܼܓܼܝܼܢ ܗ̄ܘ̣ܵܘ ܒܗ ܒܗ̇ܘ ܘܟܼܠܦܓܼܵܐ</l>
                <l n="393">ܘܟܲܕ ܛܵܒܼ ܦܲܠܸܓܼ ܠܵܐ ܣܕܩ̣ ܚܘܼܒܵܐ ܕܣܝܼܡ ܒܲܟܼܝܢܵܐ.</l>
                <l n="394">:ܚܕܵܐ ܓܝܪ ܦܨܬܵܐ ܡܛܬ̤ ܠܐܒܗܹ̈ܐ ܘܠܝܠܕܲܝܗ̈ܘܿܢ</l>
                <l n="395">ܘܒܚܕܵܐ ܡܸܠܬܵܐ ܡܲܠܸܠ ܕܲܒܼܪܐ ܘܐܲܢ̄ܬܬܹܗ ܘܲܒܼܢܵܘ̈ܗܝ.</l>
                <l n="396">:ܒܚܵܟܼܡܵܐ ܘܚܘܼܒܵܐ ܣܲܥܪܗ̇ ܠܗܵܕܹܐ ܗܘ̤ ܡܬܩܢ ܟܠ</l>
                <l n="397">ܕܠܵܐ ܢܸܫܬܚܲܛ ܟܝܢܵܐ ܘܛܟܼܣܐ ܕܫܵܘܬܦܘܼܬܵܐ.</l>
                <l n="398">:ܒܛܟܼܣܵܐ ܪܲܒܵܐ ܦܠܓܼ ܐܸܢܘܿܢ ܘܐܲܫܘܝܼ ܐܸܢܘܿܢ</l>
                <l n="399">ܒܕܡܘܼܬ ܐܲܒܼܵܐ ܕܡܘܪܸܬ ܠܲܒܢܵܘ̈ܗܝ ܥܘܼܬܼܪܵܐ ܕܩܢܐ.</l>
                <l n="400">:ܒܐܣܟܝܡ ܓܡܬܐ ܝܲܗ̄ܒܹܗ ܠܥܘܼܬܪܐ ܕܒܲܣܝܼܡܘܼܬܗ</l>
                <l n="401">ܕܢܪܡܹܐ ܩܸܢܛܵܐ ܒܝܪ̈ܬܹܐ ܕܢܣܒܼܘ ܚܹܝܠ ܚܟܼܡ̈ܬܹܗ.</l>
                <l n="402">:ܘܟܲܕ ܛܵܒܼ ܪܘܓܼܙܵܐ ܡܠܹܐ ܗ̄ܘ̣ܵܐ ܩܵܠܵܐ ܗ̇ܘ ܕܬܵܘ ܢܸܚܘܿܬ</l>
                <l n="403">ܫܝܢܵܐ ܠܦܓ ܠܲܒܢܝ̈ܫܵܐ ܒܝܲܕ ܡܲܚܬܬܹܗ.</l>
                <l n="404">:ܐܬ̤ܐ ܕܫܲܝܢܵܐ ܐܫܬܘܕܝܼ ܗ̄ܘ̣ܵܐ ܠܢܘܿܝܝ ܘܠܙܪܥܹܗ</l>
                <l n="405">ܘܫܚܠܸܦ ܩܵܠܵܐ ܒܐܣܢܹܝܡ ܪܘܼܓܼܙܵܐ ܠܕܘܼܚܵܠ ܐ̄ܢܫ̈ܐ.</l>
                <l n="406">:ܐܣܟܝܡ ܣܲܝܦܲܐ ܘܩܣܛܘܢܪܵܐ ܥܛܝܼܦ ܗ̄ܘ̣ܵܐ ܩܵܠܵܐ</l>
                <l n="407">ܘܡ̣ܢ ܕܐܪܝܼܡܹܗ ܐܝܟ ܕܠܡܩܛܠ ܚܲܡܠܹܗ ܒܪ̈ܲܚܡܹܐ.</l>
                <l n="408">:ܠܵܐ ܗ̄ܘ̣ܵܐ ܠܡܩܛܠ ܐܪܝܼܡ ܣܲܝܦܹܗ ܘܚܲܘܝܼ ܐܸܢܘܿܢ</l>
                <l n="409">ܐܠܵܐ ܕܢܵܘܕܲܥ ܕܠܵܐ ܗܢܝܼ ܠܹܗ ܕܢܸܚܙܹܐ ܥܘ̣ܠܵܐ.</l>
                <l n="410">:ܠܵܘ ܥܲܠ ܕܒܢ̣ܘ ܒܢܝܵܢ ܥܘ̣ܠܐ ܦܠܓܼ ܐܸܢܘܿܢ</l>
                <l n="411">ܐܠܵܐ ܕܢܸܪܕܘܿܦ ܥܵܘܼܠܵܐ ܕܒܼܗܘܿܢ ܒܝܲܕ ܦܘܼܠܵܓܼܵܐ.</l>
                <l n="412">:ܡܼܢ ܫܘܼܪܝܵܐ ܣܝܼܡܵܐ ܗ̄ܘܼܵܬ ܠܹܗ ܗܕܐ ܕܣܥ݂ܪ</l>
                <l n="413">ܘܣܥܪܗܿ ܒܚܟܼܡܵܐ ܐܝܟ ܡܵܐ ܕܡܼܥܵܕ ܠܡܣܥܪ ܫܲܦܝܼܪ.</l>
                <l n="414">:ܝܵܕܥ ܗܼ̄ܘܵܐ ܓܹܝܪ ܩܕܵܡ ܕܢܬܩܸܢ ܡܠܬܵܐ ܒܢܲܦܫܵܐ</l>
                <l n="415">ܕܡܪܕܐ ܡܢܗܿ ܒܬܲܪ ܙܒܼܢܵܐ ܬܦܵܐ ܕܡܠܹ̈ܐ.</l>
                <l n="416">ܡܦܠܓܼ ܗ̄ܘܼܵܐ ܠܹܗ ܗܵܢ ܦܘܼܠܵܓܼܵܐ ܩܕܵܡ ܟܠܡܸܕܸܡ: </l>

                <pb ed="http://syriaca.org/manuscript/2289" n="f.261v"/>
                <l n="417">ܘܒܹܗ ܚܿܐܪ ܗܼ̄ܘܵܐ ܥܲܕܠܵܐ ܢܸܗܘܘܿܢ ܫܡܲܝܵܐ ܘܐܲܪܥܵܐ.</l>
                <l n="418">:ܠܵܘ ܚܘܫܒܼܵܐ ܚܲܕܬܵܐ ܢܓܼܕܗ ܠܘܵܬ ܦܘܼܠܓܵܐ</l>
                <l n="419">ܘܠܵܐ ܗ̄ܘܼܵܐ ܚܡܬܵܐ ܙܟܼܬܹܗ ܘܢܚܸܬܼ ܘܝܗܼܒܼ ܠܸܫܢ̈ܐ.</l>
                <l n="420">:ܒܐܸܣܟܹܝܡ ܚܡܬܵܐ ܡܥܵܕ ܕܢܕܚܸܠ ܠܒܢܲܝ̈ ܒܲܝܬܹܗ</l>
                <l n="421">ܐܝܟ ܡܵܐ ܕܣܥ̣ܪ ܡ̣ܢ ܫܘܼܪܝܵܐ ܠܕܒܹܝܬ ܐܵܕܼܵܡ.</l>
                <l n="422">:ܐܵܦ ܓܹܝܪ ܬܲܡ̇ܢ ܒܥܠܬܼ ܦܐܪܐ ܐܥܸܠ ܡܵܘܬܵܐ</l>
                <l n="423">ܕܢܐܠܸܦ ܐܢܘܿܢ ܠܡܹܐ ܚܲܕ ܥܲܡ ܕܲܪܵܐ</l>
                <l n="424">:ܚܘܬܚ̈ܬܹܐ ܐܦ ܛܘܦܢܵܐ ܒܥܠܲܬ ܥܘ̣ܠܵܐ ܐܡ̣ܪ ܕܥܒܼܕ</l>
                <l n="425">ܕܢܪܡܐ ܦܓܘܕ̈ܐ ܒܟܼܝܵܢ ܐ̄ܢܫܵܐ ܕܠܵܐ ܢܸܬܒܥܲܪܲܪ.</l>
                <l n="426">:ܡܸܛܠ ܥܘ̣ܠܵܐ ܠܵܛܹܗ ܠܟܼܢܥܢ ܘܥܲܒܼܕܗ ܥܲܒܼܕܵܐ</l>
                <l n="427">ܕܠܵܐ ܐ̄ܢܫ ܢܗܸܠ ܡܲܪܚܐܝܼܬ ܒܐܒܼܵܐ ܕܝܠܕܹܗ.</l>
                <l n="428">:ܒܗܕܐ ܬܢܘܵܝ ܢܚܸܬ ܐܵܦ ܗܵܫܵܐ ܨܝܕ ܥܲܦܪ̈ܢܹܐ</l>
                <l n="429">ܕܒܐܣܟܝܡ ܩܠܵܐ ܕܦܘܼܠܵܓܼ ܐܢܫܵܐ ܢܫܝܢ ܐ̄ܢܫܐ.</l>
                <l n="430">:ܡܸܛܠ ܫܲܝܢܵܐ ܢܚܸܬ ܨܒܝܢܹܗ ܐܝܛ ܗ̇ܘ ܕܲܢܚܸܬ</l>
                <l n="431">ܘܫܝܢ ܐ̄ܢܫ̈ܐ ܕܟܢܝܼܫܝܼܢ ܗ̄ܘ̣ܵܘ ܐܲܝܟ ܕܠܪܘܓܼܙܵܐ.</l>
                <l n="432">:ܚܙ̣ܵܐ ܕܚܦܝܼܛܝܼܢ ܠܡܒܼܢܵܐ ܡܸܪܕܵܐ ܡܲܪܚܵܐܝܼܬ</l>
                <l n="433">ܘܢܚܸܬ ܣܬܪܹܗ ܠܒܢܝܵܢ ܥܘ̣ܠܵܐ ܥܲܕܠܵܐ ܢܥܫܢ.</l>
                <l n="434">:ܚܙ̣ܵܐ ܕܪܗܝܼܒܝܼܢ ܠܡܣܥܐ ܠܪܵܘܡܵܐ ܠܡܸܣܲܩ ܨܐܕܵܘܗܝ</l>
                <l n="435">ܘܐܫܡܲܥ ܩܠܐ ܘܒܲܕܲܪ ܐܢܘܿܢ ܕܠܵܐ ܢܸܫܬܲܚܩܘܼܢ.</l>
                <l n="436">:ܦܩ̣ܕ ܐܲܝܟ ܡܲܠܟܵܐ ܕܝܼܢܵܐ ܥܲܠ ܣܵܪ̈ܘܿܚܹܐ</l>
                <l n="437">ܘܫܕܼܵܐ ܐܢܘܿܢ ܠܐܟܣܘܼ[...] ܕܐܬܪ̈ܘܬܼܵܐ.</l>
                <l n="438">:ܢܦ̣ܩ ܦܘܼܩܕܢܵܐ ܕܪܸܡܙܵܐ ܟܣܝܵܐ ܐܲܝܟ ܫܲܠܝܼܛܵܐ</l>
                <l n="439">:ܘܐܸܣܲܪ ܐܢܘܿܢ ܒܙܲܝܢܵܐ ܩܲܫܝܵܐ ܕܠܲܫܢܲܝ̈ܗܘܿܢ</l>
                <l n="440">:ܡܠܬܼܵܐ ܐ̄ܚܪܬܵܐ ܐܪܡܝܼ ܒܦܘܼܡܗܘܿܢ ܐܲܝܟ ܫܫܠܬܐ</l>
                <l n="441">ܘܚܒܲܫ ܐܢܘܿܢ ܒܒܹܝܬ ܐܣܝܪ̈ܐ ܕܠܫܢܲܝ̈ܗܘܿܢ.</l>
                <l n="442">:ܐܝܟ ܕܠܚܣܢܹ̈ܐ ܫܕܲܪ ܐܢܘܿܢ ܠܐܢܪ̈ܘܵܬܼܵܐ</l>
                <l n="443">ܕܠܵܐ ܬܘܼܒܼ ܢܩܝܼܡܘܿܢ ܡܸܪܕܵܐ ܕܥܘ̣ܠܵܐ ܥܲܠ ܡܪܘܬܹܗ.</l>
                <l n="444">:ܡܡܠܠܐ ܚܕܬܵܐ ܠܒܝܼܟ ܗ̄ܘ̣ܵܐ ܪܸܡܙܵܐ ܒܲܕܡܘܼܬ ܫܒܼܛܵܐ</l>
                <l n="445">ܘܛܲܪܕ ܗ̄ܘ̣ܵܐ ܠܗܘܿܢ ܡ̣ܢ ܓܘܒܵܒܸܠ ܐܲܝܟ ܕܒܪܘܼܓܼܙܵܐ.</l>
                <l n="446">:ܟܡܵܐ ܕܡ̇ܐ ܗ̄ܘ̣ܵܐ ܗܵܢ ܦܘܼܩܕܵܢܵܐ ܕܥܲܠ ܡܪ̈ܚܹܐ</l>
                <l n="447">ܠܗ̇ܘ ܦܘܼܩܕܵܢܵܐ ܕܐܲܦܸܩ ܠܐܕܵܡ ܡ̣ܢ ܦܪܕܝܣܵܐ.</l>
                <l n="448">:ܐܝܟ ܕܒܼܚܡܬܼܵܐ [...] ܐܦܸܩ ܐܸܢܘܿܢ ܠܗܘܿܢ ܥܲܡ ܐܵܕܸܵܡ</l>
                <l n="449">ܕܒܼܐܕܵܡ ܘܒܼܗܘܿܢ ܢܫܝܼܢ ܐܪܥܵܐ ܠܚ̈ܝܹܐ ܕܐ̄ܢܫܐ.</l>
                <l n="450">:ܒܗܕܐ ܬܹܢܘܝܵ ܒܕܲܪ ܐܢܘܿܢ ܒܐܬܪ̈ܘܵܬܼܵܐ</l>
                <l n="451">ܕܠܵܐ ܢܸܙܕܠܗܲܝ ܥܘܡܪܐ ܕܐܪܵܥܵܐ ܡܣܓܐ ܩܛܠܐ.</l>
                <l n="452">:ܐܠ̣ܘ ܩܘܝܼܘ ܒܲܚܕܵܐ ܕܘܼܟܵܐ ܐܲܝܟ ܕܐܬܪܥܝܼܘ</l>
                <l n="453">ܣܵܓ̇ܝܹܢ ܗ̄ܘ̣ܵܘ ܛܵܒܼ ܘܣܵܥܹ̇ܝܢ ܠܕܡܵܐ ܒܪܓܲܬܼ ܐܪܥܵܐ.</l>
                <l n="454">:ܐܠ̣ܘ ܟܬܪܘ ܒܐܪܥ ܒܵܒܸܠ ܡܓܕܠ ܡܪܕܐ</l>
                <l n="455">ܡܪܕܝܼܢ ܗ̄ܘ̣ܵܘ ܒܵܗ̇ ܥܲܠ ܟܐܢܘܼܬܼܵܐ ܐܝܟ ܪܓܲܬܗܘܿܢ.</l>
                <l n="456">:ܐܠ̣ܘ ܠܵܐ ܝܗ̣ܒ ܐܦܦܣܝܼܣ ܥܲܠ ܒܘܼܕܪܗܘܿܢ</l>
                <l n="457">ܥܘ̣ܠܵܐ ܥܦܝܼܦܵܐ ܡܬܬܘܣܲܦ ܗ̄ܘ̣ܵܐ ܒܒܹܝܬ ܡܥܡܪܗܘܿܢ.</l>
                <l n="458">:ܫܦܝܼܪ ܡܕܝܢ ܠܦܲܓ ܐܢܘܿܢ ܘܒܲܕܲܪ ܐܸܢܘܿܢ</l>
                <l n="459">ܕܠܵܐ ܟܢܝܼܫܘܼܬܗܘܿܢ ܬܣܓܹܐ ܥܘ̣ܠܵܐ ܘܬܸܕܠܘܿܝܝ ܫܝܢܵܐ.</l>
                <l n="460">:ܒܦܩ̣ܘ ܡ̣ܢ ܒܒܸܠ ܠܡܦܠܲܝܝ ܐܪܥܵܐ ܕܐܫܬܕܲܪܘ ܠܵܗ̇</l>
                <l n="461">ܘܟܼܠ ܚܲܕ ܡܸܢܗܘܿܢ ܐܫܩܸܠ ܠܐܬܪܵܐ ܕܣܵܡܹܗ ܪܸܡܙܵܐ.</l>
                <l n="462">:ܐܝܟ ܗܕܝܼܠܵܐ ܗܘ̤ܵܐ ܠܗܘܿܢ ܕܲܡܙܵܐ ܐܲܠܵܗܵܝܵܐ</l>
                <l n="463">ܘܚܵܘܝܼ ܐܢܘܿܢ ܫܒܝܼܠ ܡܪܕܝܼܬܼܵܐ ܕܠܟܼܠ ܦܸܢ̈ܝܵܢ.</l>
                <l n="464">:ܠܗܘܿܢ ܐܬܠܘܝܼ ܗ̇ܘ ܦܘܼܫܕܵܢܵܐ ܕܦܠܸܓ ܐܸܢܘܿܢ</l>
                <l n="465">ܡܡܗܘܿܢ ܫܢܝܼ ܠܐܬܼܪ̈ܘܬܐ ܕܒܹܝܬܼ ܡܲܥܡܪܗܘܿܢ.</l>
                <l n="466">:ܒܕܡܘܼܬ ܪܲܒܵܐ ܗܘ̤ܵܐ ܠܗܘܿܢ ܪܡܙܵܐ ܠܫܒܼܪ̈ܝ ܠܸܒܵܐ</l>
                <l n="467">ܘܚܟܸܡ ܐܢܘܿܢ ܠܡܥܡܪ ܒܐܲܪܥܵܐ ܕܐܫܬܕܲܪܘ ܠܵܗ̇.</l>
                <l n="468">:ܣܦܪܐ ܡܗܝܪܐ ܟܬܲܒܼ ܥܲܠ ܠܘܚܹ̈ܐ ܕܪ̈ܥܝܢܲܝܗܘܿܢ</l>
                <l n="469">ܘܐܠܸܦ ܐܢܘܿܢ ܠܡܸܩܪܵܐ ܫܲܦܝܼܪ ܒܡܸܠܬܼܵܐ ܕܒܼܗܘܿܢ.</l>
                <l n="470">ܩܪ̣ܘ ܘܐܸܬܼܗܓܵܘ ܒܟܬܝܼܒ̈ܬܐ ܕܚܘܼܫܒܲܝ̈ܗܘܿܢ: </l>

                <pb ed="http://syriaca.org/manuscript/2289" n="f.262r"/>
                <l n="471">ܘܦܫܩܘ ܚܲܝܠܵܐ ܕܟܼܣܐ ܒܡܲܡܡܠܠܵܐ ܕܠܫܢܲܝ̈ܗܘܿܢ.</l>
                <l n="472">:ܗܘ̤ܘ ܪ̈ܒܢܹܐ ܠܡܡܠܠܵܐ ܚܲܕܬܵܐ ܕܐܵܘܠܸܕ ܠܸܒܗܘܿܢ</l>
                <l n="473">ܘܣܡ̣ܘ ܩܢܘܢܹ̈ܐ ܠܕܘܒܵܪ ܚܝܹ̈ܐ ܐܪ̈ܥܢܝܹܐ.</l>
                <l n="474">ܥܲܡܹܗ ܕܡܡܠܠܐ ܩܢܵܘ ܢܘܣܦܬܼܵܐ ܠܡܚܐ ܒܛܟܼܣܵܐ.</l>
                <l n="475">ܘܫܪܝܼܘ ܗܪܓܝܼܢ ܒܫܦܝܼܪ̈ܬܐ ܕܦܓܼܪܐ ܘܢܲܦܫܵܐ.</l>
                <l n="476">:ܠܝܘܬܪܢ ܡܕܝܢ ܗܘ̤ܬ ܗ̇ܝ ܕܲܗܘ̤ܬ ܒܐܣܟܹܝܡ ܚܡܵܬܐ</l>
                <l n="477">ܘܚܟܝܡܐܝܼܬ ܣܥܪܵܗ̇ ܛܒܼܵܐ ܨܝܕ ܒܝܼܫܘܬܢ.</l>
                <l n="478">:ܚܘܼܒܵܐ ܘܪ̈ܚܡܹܐ ܡܠܝܵܐ ܟܠܗ̇ ܘܠܵܐ ܐ̄ܢܫ ܝ̇ܕܥ</l>
                <l n="479">ܘܥܠܲܬܼ ܫܝܢܵܐ ܗ̣̄ܝ ܠܒܢܝ̈ܢܫܐ ܘܠܪ̈ܘܚܢܹܐ.</l>
                <l n="480">:ܡܠܘܠܵܐ ܕܫܲܝܢܵܐ ܝܗ̣ܒ ܦܘܠܓܼܐ ܕܒܠܫܢܹ̈ܐ</l>
                <l n="481">ܘܥܬܲܪܘ ܡܢܹܗ ܐܪ̈ܥܢܝܹܐ ܘܫܡܝܢܹ̈ܐ.</l>
                <l n="482">:ܚܙ̣ܵܘ ܪ̈ܘܚܢܹܐ ܚܘܼܒܵܐ ܕܚܵܘܝܼ ܛܒܼܵܐ ܠܓܸܢܣܲܢ</l>
                <l n="483">ܘܩܢ̣ܘ ܣܒܼܪܐ ܕܐܝܬ ܗ̄ܘ̣ ܣܒܼܪܐ ܠܐܒܼܝܼܕܘܼܬܲܢ.</l>
                <l n="484">:ܚ̣ܙܵܘ ܕܬܫܢܚܠܦ ܩܵܠ ܠܘܵܚܵܡܵܐ ܠܘܵܬ ܢܝܼܚܘܼܬܵܐ</l>
                <l n="485">ܘܗܦܟܼܘ ܢܓܼܕܹ̈ܐ ܗܘ̤ܘ ܒܘܣܡܵܐ ܠܡܬܢܓܕܢܹ̈ܐ.</l>
                <l n="486">:ܢܓܕ̈ܐ ܩܫܝ̈ܐ ܡܠܹܐ ܗ̄ܘ̣ܵܐ ܩܠܐ ܗ̇ܘ ܕܬܵܘ ܢܚܘܬ</l>
                <l n="487">ܘܗܦܟܘܼܗܝ ܪ̈ܚܡܹܐ ܘܢܚܸܬܘ ܦܠܓܼܘ ܕܫܢܹ̈ܐ ܕܫܲܝܢܵܐ.</l>
                <l n="488">:ܫܝܢܵܐ ܦܠܓܼ ܒܐܸܣܟܹܝܡ ܚܡܬܼܵܐ ܪܵܚ̇ܡ ܐ̄ܢܵܫܐ</l>
                <l n="489">ܕܕܠܡܵܐ ܢܪܢܘܲܢ ܒܢܲܝ̈ ܚܸܪܝܒܵܐ ܕܪܚ̇ܡ ܥܘ̣ܠܵܐ ܗ̄ܘ̣.</l>
                <l n="490">:ܪܗܒܼܘܢ ܚ̈ܝܐ ܡܙܓ ܥܲܡ ܩܵܠܵܐ ܘܐܫܩܝܼ ܐܸܢܘܿܢ</l>
                <l n="491">ܕܢܨܘܪ ܐܪܙܐ ܕܗ̇ܝ ܕܥܬܼܝܼܕܼܵܐ ܒܫܘܼܠܵܡ ܙܘܒܼܢܹ̈ܐ.</l>
                <l n="492">:ܐ̄ܪܙܐ ܨܵܪ ܒܹܗ ܒܗܵܢ ܦܘܼܠܓܼܵܐ ܕܒܐܣܟܹܝܡ ܚܸܡܥܬܼܵܐ</l>
                <l n="493">ܕܗ̇ܝ ܡܘܗܲܒܼܬܼܵܐ ܕܝܼܗܒ̣ ܠܫܠܝܼܚܹ̈ܐ ܒܐܣܟܹܝܡ ܢܘܼܪܵܐ.</l>
                <l n="494">:ܗ̇ܝ ܕܥܬܼܝܼܕܼܵܐ ܩܕܡ ܒܕܸܩ ܒܗܵܕܹܐ ܕܗܘ̤ܬ</l>
                <l n="495">ܕܡܵܐ ܕܡܬܥܓܝܐ ܠܵܐ ܬܬܢܟܼܪܹܐ ܠܥܝܢ ܚܙ̈ܝܹܐ.</l>
                <l n="496">:ܥܬܝܼܪ ܗ̄ܘ̣ܵܐ ܕܢܓܠܐ ܩܢܘܿܡܹ̈ܐ ܕܥܲܡܹܗ ܒܠܫܵܢ ܐ̄ܢܵܫܵܐ</l>
                <l n="497">ܘܝܗܒ̣ ܠܫܢܹ̈ܐ ܐܝܟ ܠܫܢܹ̈ܐ ܐܝܟ ܪܗܒ̣ܘܢܵܐ.</l>
                <l n="498">:ܐܘܼܪܚܵܐ ܕܫܵܝܢܵܐ ܕܪܫ̣ ܠܲܢ ܩܵܠܵܐ ܕܦܠܓ ܐ̄ܢܫܐ</l>
                <l n="499">ܕܢܪܕܹܐ ܠܘܥܕܵܐ ܕܠܡܐܹܝܢ ܫܝܢܵܐ ܕܐܲܠܗܘܼܬܼܵܐ.</l>
                <l n="500">:ܒܘܿܕܵܩ ܩܢܘܿܡܹ̈ܐ ܕܒܼܪܐ ܘܪܘܼܚܵܐ ܓ̣ܠܐ ܘܐܠܸܦ ܠܲܢ</l>
                <l n="501">ܕܥܡܹܗ ܕܐܒܼܵܐ ܦܠܓܼܘ ܥܡܡܹ̈ܐ ܘܝܗ̣ܒܘ ܠܫܢܹ̈ܐ.</l>
                <l n="502">:ܗܢܘܿܢ ܦܠܓܼܘ ܗ̇ܘ ܦܘܼܠܓܼܵܐ ܕܒܐܣܟܹܝܡ ܪܘܼܓܼܙܵܐ</l>
                <l n="503">ܘܗܢܘܿܢ ܬܘܼܒ ܝܗܒ̣ܘ ܚܲܝܠܵܐ ܕܡܢܗܘܿܢ ܒܚܸܙܘܵܐ ܕܢܘܼܪܵܐ.</l>
                <l n="504">:ܚܹܝܠ ܐܝܼܬܘܬܐ ܝܼܠܸܦܘ ܡܝܘ̈ܬܹܐ ܡ̣ܢ ܬܪܬܝܗܹܝܢ</l>
                <l n="505">ܕܕܝܼܠܹܗ ܐܢܹܝܢ ܩܕܡܝ̈ܬܐ ܘܐ̄ܚܪ̈ܝܬܐ.</l>
                <l n="506">:ܠܹܗ ܚܝܒܝܼܢ ܚܕܵܐ ܬܵܘܕܝܼܬܼܵܐ ܠܗ̇ܘ ܡܬܩܸܢ ܟܠ</l>
                <l n="507">ܕܚܘܝܼ ܚܘܼܒܹܗ ܘܚܲܟܸܡ ܐܢܘܿܢ ܒܲܣܬܝܼܪ̈ܬܹܗ܀</l>
            </div>

        </body>
    </text>
</TEI>
