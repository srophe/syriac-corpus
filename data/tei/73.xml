<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8575">On Pentecost
                    - <foreign xml:lang="syr">ܥܲܠ ܝܘܿܡ ܥܹܐܕܼܵܐ
                    ܕܦܲܢܛܹܩܘܼܣܛܹܐ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">Digital Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">D. Alphonse Mingana</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
<name type="person" ref="http://syriaca.org/person.xml#wtoma">William Toma</name>
                </respStmt>
            </titleStmt>
            <editionStmt>
                <edition n="0.1"/>
                     <respStmt>
                     <resp>based upon</resp>
                     <name><ptr target="#sourceDesc1"/></name>
                 </respStmt>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/73</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <monogr>
<editor>
<forename>Alphonse</forename>
<surname>Mingana</surname>
</editor>
<title level="m">Narsai doctoris Syri homiliæ et carmina</title>
<idno type="URI">http://syriaca.org/bibl/1765</idno>
<idno type="zotero">301</idno>
<idno type="URI">http://zotero.org/groups/392292/items/6UFVJ9EG</idno>
<idno type="URI">http://www.worldcat.org/oclc/68740316</idno>
<imprint>
<pubPlace>Mausilii</pubPlace>
<publisher>Typis Fratrum Prædicatorum</publisher>
<date>1905</date>
</imprint>
</monogr> 
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
                
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
             <creation>
                 <origDate type="composition" from="0450" to="0500">Second half of the fifth century CE</origDate>
             </creation>
        </profileDesc>
        <revisionDesc status="uncorrectedTranscription">
             <change when="2019-04-26" who="http://syriaca.org/person.xml#jwalters">Added origDate</change>  
            <change when="2017-07-05" who="http://syriaca.org/person.xml#jwalters">Edited text
                structure</change>

            <change when="2017-04-16" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text type="PrintTranscription">
        <body>
            <div type="title" n="0">
                <ab xml:lang="syr">ܥܲܠ ܝܘܿܡ ܥܹܐܕܼܵܐ ܕܦܲܢܛܹܩܘܼܣܛܹܐ</ab>
            </div>
            <div type="rubric" xml:lang="syr">
                <pb ed="http://syriaca.org/bibl/1765" n="72"/>

                <l>ܡܐܡܪܐ ܕܥܣܪܝܢ ܘܫܒܥܐ</l>
                <l>ܕܥܲܠ ܝܘܿܡ ܥܹܐܕܼܵܐ ܕܦܲܢܛܹܩܘܼܣܛܹܐ</l>
                <l>ܥܘܼܢܵܝܵܐ</l>
                <l>ܐܵܘ ܡܵܝܘܿܬܹ̈ܐ ܢܸܦܘܿܥ ܚܵܘܒܿܬܼܵܐ ܠܡܵܘܪܸܒܼ ܓܸܢܣܲܢ ܒܚܲܝܠܵܐ</l>
                <l>ܕܚܸܟܼܡܵܬܹ̈ܗ: ܐܲܚܝ̈.</l>
            </div>
            <div type="text" xml:lang="syr">
                <l n="1">:ܓܲܙܵܐ ܕܪܘܼܚܵܐ ܦܬ݂ܲܚ ܒܵܪܘܿܝܵܐ ܩܕܼܵܡ ܡ̇ܝܘܿܬܹ̈ܐ</l>
                <l n="2">ܘܐܲܥܬܲܪ ܐܸܢܘܿܢ ܡ̣ܢ ܣܝܼ̈ܡܵܬܼܵܐ ܕܪܲܒܿܘܼܬܼ ܚܲܝܠܹܗ ܀</l>
                <l n="3">:ܒܡܵܐܢܵܐ ܣܵܡܹܗ ܠܥܘܼܬܼܪܹܗ ܡܲܥܬܲܪ ܟܠܵܐ</l>
                <l n="4">ܘܟܲܕܼ ܗܘ̤ ܫܝܼܛܵܐ ܗ̄ܘ̣ ܢܛ݂ܲܪ ܒܹܗ ܓܲܙܵܐ ܕܲܫܒܼܝܼ̈ܚܵܬܼܵܐ ܀</l>
                <l n="5">:ܛܝܼܢܵܐ ܪܲܦܝܵܐ ܥܒܲܕܼ ܓܹܐܙܲܒܼܪܵܐ ܕܲܣܬܼܝܼܪ̈ܵܬܹܗ</l>
                <l n="6">ܘܫܲܓܼܪܹܗ ܒܪܘܼܚܵܐ ܘܣܵܡ̣ ܒܹܗ ܪܘܼܚܵܐ ܫܒܼܝܼܚܵܐ ܒܫܝܼܛܵܐ ܀</l>
                <l n="7">:ܐܲܝܟ ܟܸܢܵܪܹ̈ܐ ܒܡܸܢܲܝ̈ ܦܲܓܼܪܹܗ ܙܡܲܪ ܟܲܣܝܵܬܹ̈ܐ</l>
                <l n="8">ܘܚܲܟܿܝܼ ܒܩܵܠܹܗ ܠܐܲܪ݁ܥܵܢܵܝܹܐ ܘܠܲܫܡܲܝܵܢܹ̈ܐ ܀</l>
                <l n="9">:ܐܲܝܟ ܫܝܼܦܘܿܪܵܐ ܩܥ̣ܵܐ ܦܘܼܩܵܕܵܢܵܐ ܒܠܸܫܵܢ ܒܸܣܪܵܐ</l>
                <l n="10">ܘܲܟܼܢܲܫ̣ܘ ܨܹܐܕܼܵܘܗܝ ܪ̈ܘܼܚܵܢܵܝܹܐ ܘܦܲܓܼܪ̈ܵܢܵܝܹܐ ܀</l>
                <l n="11">:ܩܲܢܝܵܐ ܪܥܝܼܥܵܐ ܗܘ̤ܵܐ ܐܲܒܿܘܼܒܼܵܐ ܠܪܘܼܚܵܐ ܚܲܝܵܐ</l>
                <l n="12">ܘܦܲܨܲܚ ܟܠܵܐ ܒܗܲܢܝܼܐܘܼܬܼܵܐ ܕܵܙܡܝܼܪ̈ܵܬܹܗ ܀</l>
                <l n="13">:ܡ̇ܘܠܸܕܼ ܚܲܫܹ̈ܐ ܫܪ̣̱ܵܐ ܒܹܗ ܚܲܝܠܵܐ ܡܲܚܸܐ ܠܟܼܠܵܐ</l>
                <l n="14">ܘܫܲܪܝܼ ܡܲܪܕܸܿܐ ܚܲܝܹ̈ܐ ܠܟܼܠܵܐ ܒܪܘܼܚ ܣܸܦ̈ܘܵܬܹܗ ܀</l>
                <l n="15">:ܟܪܝܼܗܵܐ ܕܲܪܡܸܐ ܒܟܹܐܒܹ̈ܐ ܕܥܵܘ̣ܠܵܐ ܢܘܼܓܼܪܵܐ ܕܙܲܒܼܢܵܐ</l>
                <l n="16">ܫܲܪܝܼ ܡܲܐܣܸܐ ܟܹܐܒܹ̈ ܕܦܲܓܼܪܵܐ ܘܡܘܼܡܹ̈ܐ ܕܢܲܦܫܵܐ ܀ </l>

                <pb ed="http://syriaca.org/bibl/1765" n="73"/>
                <l n="17">:ܩܲܝܣܵܐ ܕܝܼܒܸܫ ܒܚܘܼܡ̇ܐ ܩܲܫܝܵܐ ܕܲܪ̈ܓܼܝܼܓܼܵܬܼܵܐ</l>
                <l n="18">ܐܲܦܪܲܥ ܡܸܫܢܹܠܝ ܘܲܛܥ݂ܲܢ ܦܹܐܪܹ̈ܐ ܕܗܲܢܝܼܐܘܼܬܼܵܐ ܀</l>
                <l n="19">:ܟܲܪܡ̇ܐ ܕܲܛܠ݂ܲܡ ܦܵܠ ܦܘܼܠܚܵܢܵܐ ܘܐܵܘܥܝܼ ܝܥܪܵܐ</l>
                <l n="20">ܒܲܟܲܪ ܡܸܢܹܫܠܝ ܣܓܼܘܼܠܵܐ ܕܚܲܡܪܵܐ ܘܲܦܪ̣݂ܲܥ ܫܘܼܒܼܚܵܐ ܀</l>
                <l n="21">:ܝܵܪܵܪܬܵܐ ܕܒܲܪܕܲܪ ܥܘܼܬܼܪܵܐ ܕܲܢܣ݂ܲܒܼ ܙܒܲܠܝܼܠܘܼܬܼܵܐ</l>
                <l n="22">ܦܢ̣ܵܐ ܨܹܝܕܼ ܐܲܒܼܘܼܗܝ ܘܲܣܘ݂ܲܝ ܠܐܘܼܪܥܹܗ ܘܝܲܗ̣̄ܒܼܠܹܗ ܥܘܼܬܼܪܹܗ ܀</l>
                <l n="23">:ܒܚܘܼܒܵܐ ܘܪ̈ܲܚܡܹܐ ܡܣ݂ܲܚ ܒܵܪܘܿܚܵܐ ܠܘܼܩܒܲܠ ܚܲܝܲܝ̈ܢ</l>
                <l n="24">ܘܥܲܦܩܹܗ ܠܓܸܢܣܲܢ ܒܝܲܕܼ ܪܹܫܝܼܬܼܵܐ ܕܢܲܣ݂ܲܒܼ ܡܸܢܲܢ ܀</l>
                <l n="25">:ܟܲܣܝܼ ܨܲܥܪܵܢ ܒܐܸܣܛܲܠ ܫܘܼܒܼܚܵܐ ܕܙܲܩ̣ܪܘܼܗ̇ ܪ̈ܲܚܡܹܐ</l>
                <l n="26">ܘܝܲܗ̄ܒܼ ܪܲܗܒܼܘܿܢܵܐ ܚܲܝܠܵܐ ܕܪܘܼܚܵܐ ܐܲܝܟ ܥܸܙܲܩܬܼܵܐ ܀</l>
                <l n="27">:ܙܲܡܸܢ ܘܲܩܪܵܢ ܠܲܚܠܘܿܠ ܚܲܝܹ̈ܐ ܕܠܵܐ ܫܘܼܠܵܡܵܐ</l>
                <l n="28">ܘܲܠܡܸܫܬܿܘܼܬܼܵܐ ܕܡܲܠܝܵܐ ܛܘܼܒܹ̈ܐ ܕܠܵܐ ܡܸܣܬܿܒܼܥܝܼܢ ܀</l>
                <l n="29">:ܒܐ̄ܪܵܙܵܐ ܡܲܟܼܪܲܢ ܠܫܵܘܬܵܦܘܼܬܼܵܐ ܕܲܠܘܵܬܼ ܚܘܼܒܹܿܗ</l>
                <l n="30">ܘܦܲܬ̣ܿܚ ܓܲܙܹܗ ܘܚܲܬܸܿܡ ܡܸܠܵܘ̈ܗܝ ܒܝܲܕܼ ܣܘܼܥܪ̈ܵܢܹܐ ܀</l>
                <l n="31">:ܓܒܼܵܐ ܡ̣ܢ ܓܸܢܣܲܢ ܚܲܕܼ ܗܲܕܼܵܡ̇ܐ ܐܲܝܟ ܪܹܫܝܼܬܼܵܐ</l>
                <l n="32">ܘܩܲܕܿܫܹܗ ܒܪܘܼܚܵܐ ܘܩܲܒܸܿܠ ܕܸܒܼܚܹܗ ܐܲܝܟ ܦܘܼܪܩܵܢܵܐ ܀</l>
                <l n="33">:ܥܲܒܼܕܹܿܗ ܓܲܙܵܐ ܕܲܣܬܼܝܼܪ̈ܵܬܼܵܐ ܘܲܕܼܚܲܠ̈ܝܵܬܼܵܐ</l>
                <l n="34">ܘܐܲܡܠܸܟ ܒܐܝܼܕܹܗ ܕܢܲܥܬܲܪ ܟܠܵܐ ܡ̣ܢ ܡ̇ܘܗܲܒܼܬܹܗ ܀</l>
                <l n="35">:ܒܹܗ ܐܸܫܬܵܘܕܿܝܼ ܠܲܒܼܢܲܝ̈ ܓܸܢܣܹܗ ܘܝܵܪܬܿܘܼܬܼ ܚܲܝܹ̈ܐ</l>
                <l n="36">ܘܥܲܒܼܕܹܿܗ ܢܸܒܼܥܵܐ ܕܢܲܫܩܸܐ ܠܕܼܝܼܠܹܗ ܡ̣ܢ ܚܲܝܘܼܬܹܗ ܀</l>
                <l n="37">:ܡ̣ܠܵܝܗܝ ܡ̣ܢ ܚܲܝܠܵܐ ܕܐܲܠܵܗܘܼܬܹܗ ܕܠܵܐ ܡܸܬܼܒܲܨܲܪ</l>
                <l n="38">ܕܢܼܬܸܿܠ ܚܲܝܠܵܐ ܒܡܵܝܘܿܬܼܘܼܬܼܵܐ ܡܚܝܼܠܲܬܼ ܚܲܝܠܵܐ ܀</l>
                <l n="39">:ܡ̣ܠܲܟ ܘܐܸܫܬܵܘܕܿܝܼ ܠܲܡܫܲܡܫܵܢܹ̈ܐ ܕܟܼܵܪܘܿܙܘܼܬܹܗ</l>
                <l n="40">ܕܢܲܥܬܲܪ ܐܸܢܘܿܢ ܡ̣ܢ ܡܲܠܝܘܼܬܼܵܐ ܕܚܲܝܠܵܐ ܕܲܢܣܲܒܼ ܀</l>
                <l n="41">:ܠܲܒܸܿܒܼ ܐܸܢܘܿܢ ܟܲܕܼ ܐܵܙܹ̇ܠ ܗ̄ܘ̣ܵܐ ܠܘܵܬܼ ܫܵܠܘ̇ܚܹܗ</l>
                <l n="42">ܕܗܵܐ ܐܵܙܹ̇ܠ ܐ̄ܢܵܐ ܘܲܡܫܲܕܲܪ ܐ̄ܢܵܐ ܡܘܼܠܟܵܢܵܐ ܕܐܵܒܼܝ ܀</l>
                <l n="43">:ܦܵܪܲܩܠܹܛܵܐ ܟܲܢܝܹܗ ܠܥܘܼܬܼܪܵܐ ܕܫܘܼܘܕܵܝ ܡܸܠܵܘ̈ܗܝ</l>
                <l n="44">ܕܲܡܨܸܐ ܡܒܲܝܲܐ ܠܡܸܣܟܹܿܢܘܼܬܼܵܐ ܕܟܲܪܝܼܘܼܬܼ ܢܲܦܫܵܐ ܀</l>
                <l n="45">:ܩܪ̣ܵܝܗܝ ܡܘܼܠܟܵܢܵܐ ܕܢܸܩܒܿܘܿܠ ܣܲܒܼܪܵܐ ܒܪܸ̈ܥܝܵܢܵܝܗܘܿܢ</l>
                <l n="46">ܕܐܸܡܲܬܼܝ ܢܸܚܙܘܿܢ ܟܲܕܼ ܡܸܬܼܦܲܠܲܓܼ ܥܘܼܬܼܪܹܗ ܒܓܸܠܝܵܐ ܀</l>
                <l n="47">:ܩܪ̣ܵܝܗܝ ܬܘܼܒܼ ܚܲܝܠܵܐ ܕܲܟܼܣܸܐ ܒܪܵܘܡ̇ܐ ܠܥܸܠ ܡ̣ܢ ܟܠܵܐ</l>
                <l n="48">ܕܲܡܨܸܐ ܚܵܣܹ̇ܢ ܘܙܵܟܹ̇ܐ ܠܟܼܠܵܐ ܒܚܹܝܠ ܪܲܒܿܘܼܬܹܗ ܀</l>
                <l n="49">:ܐܲܢ̄ܬܿܘܿܢ ܩܵܘܵܘ ܒܐܲܬܼܪܵܐ ܕܲܝܗܘܼܕܼ ܐܲܝܟܵܐ ܕܚܸܫܹ̇ܬܼ</l>
                <l n="50">ܥܕܲܡ̇ܐ ܕܐܸܬܸܿܠ ܚܲܝܝܠܵܐ ܕܪܘܼܚܵܐ ܒܗܲܕܵܡܲܝ̈ܟܿܘܿܢ ܀ </l>

                <pb ed="http://syriaca.org/bibl/1765" n="74"/>
                <l n="51">:ܒܨܸܗܝܘܿܢ ܩܵܘܵܘ ܐܲܝܟ ܒܘܼܕܵܩܵܐ ܕܲܢܒܼܝܼܘܼܬܼܵܐ</l>
                <l n="52">ܕܡܸܢܵܗ̇ ܢܸܦܘܿܩ ܐܲܝܢܵܐ ܕܲܡܨܸܐ ܠܡܸܫܒܲܩ ܥܵܘ̣ܠܵܐ ܀</l>
                <l n="53">:ܥܵܘ̣ܠܵܐ ܕܥܲܡܡܹ̈ܐ ܨܒܼܵܐ ܕܲܢܒܲܛܸܠ ܒܥܸܠܲܬܼ ܥܲܡܵܐ</l>
                <l n="54">ܘܣܵܡ̣ܵܗ̇ ܠܥܸܠܬܼܵܐ ܕܡܸܛܠ ܝܲܥܩܘܿܒܼ ܡܲܗܦܸܟ ܥܵܘ̣ܠܵܐ ܀</l>
                <l n="55">:ܒܨܸܗܝܘܿܢ ܚܵܘܝܼ ܕܐܝܼܬܼܵܘܗܝ ܢܘܼܗܪܹܗ ܘܲܓܼܙܵܪ ܕܝܼܢܹܗ</l>
                <l n="56">ܟܲܕܼ ܡܲܢܗܲܪ ܟܠ ܘܲܡܩܲܛܪܸܓܼ ܒܝܲܕܼ ܒܘܼܚܪܵܢܹܗ ܀</l>
                <l n="57">:ܒܕܼܘܼܟܿܬܵܐ ܕܲܓܼܒܼܵܐ ܘܲܩܪ̣ܵܗ̇ ܒܲܫܡܹܗ ܘܣܵܡ̣ ܢܵܡܘܿܣܵܘ̈ܗܝ</l>
                <l n="58">ܬܲܡ̇ܢ ܦܲܫܸܩ ܚܹܝܠ ܦܸܠ̈ܐܵܬܼܵܐ ܘܟܲܣܝܘܼܬܼ ܐ̄ܪ̈ܵܙܹܐ ܀</l>
                <l n="59">:ܠܛܘܼܪܵܐ ܕܨܸܗܝܘܿܢ ܙܲܡܸܢ ܘܲܩܪ̣ܵܐ ܠܫܲܒܼܛܲܝ̈ ܥܲܡܡܹ̈ܐ</l>
                <l n="60">ܘܚܲܕܿܝܼ ܐܸܢܘܿܢ ܒܲܚܠܘܿܠ ܕܸܒܼܚܹ̈ܐ ܢܵܡܘܿܣܵܝܹ̈ܐ ܀</l>
                <l n="61">:ܒܨܸܗܝܘܿܢ ܦܲܫܸܩ ܐܵܦ ܦܸܠܐܬܼܵܐ ܕܗܵܝ̇ ܡܸܫܬܿܘܼܬܼܵܐ</l>
                <l n="62">ܕܡܸܬܼܟܲܢܫܝܼܢ ܠܵܗ̇ ܐܲܪ̈ܥܵܢܵܝܹܐ ܘܲܡܫܲܝܵܢܹ̈ܐ ܀</l>
                <l n="63">:ܬܲܡ̇ܢ ܦܲܩܸܕܼ ܕܲܢܩܵܘܘܿܢ ܠܹܗ ܪ̈ܵܚܡܲܝ ܚܘܼܒܹܿܗ</l>
                <l n="64">ܕܢܸܦܪܘܿܥ ܐܸܢܘܿܢ ܐܲܓܼܪܵܐ ܕܚܘܼܒܵܐ ܕܚܵܘܝܼܘ ܨܹܐܕܼܵܘܗܝ ܀</l>
                <l n="65">:ܐܸܣܲܪ̣ ܐܸܢܘܿܢ ܒܬܸܢܘܲܝ ܕܐܲܓܼܪܵܐ ܪܘܼܚܵܢܵܝܵܐ</l>
                <l n="66">ܕܠܵܐ ܢܸܢܼܪܲܦܘܿܢ ܡ̇ܐ ܕܲܡܫܲܢܹܝܢ ܚܲܕܼ ܡ̣ܢ ܨܹܝܕܼ ܚܲܕܼ ܀</l>
                <l n="67">:ܐܲܪܡܝܼ ܥܠܲܝܗܘܿܢ ܛܲܒܼܥܵܐ ܕܪܘܼܚܵܐ ܐ̄ܪܵܙܵܢܵܐܝܼܬܼ</l>
                <l n="68">ܘܲܪܫܲܡ ܐܸܢܘܿܢ ܒܪܘܼܚ ܣܸܦܘܵܬܹ̈ܗ ܕܢܸܗܘܘܿܢ ܕܝܼܠܹܗ ܀</l>
                <l n="69">:ܒܪܘܼܚܵܐ ܕܦܘܼܡܹܗ ܚܵܘܝܼ ܐܸܢܘܿܢ ܚܹܝܝܠ ܡ̇ܘܗܲܒܼܬܹܗ</l>
                <l n="70">ܕܡܸܢܹܗ ܢܵܦܹ̇ܩ ܦܘܼܪܥܵܢ ܐܲܓܼܪܵܐ ܕܥܘܼܬܪܵܐ ܕܲܡ̣ܠܲܟ ܀</l>
                <l n="71">:ܢܦ݂ܲܚ ܒܐܲܦܲܝ̈ܗܘܿܢ ܘܫܲܪܲܪ ܐܸܢܘܿܢ ܒܫܘܼܘܕܵܝ ܡܸܠܵܘ̈ܗܝ</l>
                <l n="72">ܘܐܲܠܸܦ ܐܸܢܘܿܢ ܠܡܸܫܒܲܩ ܚܵܘ̈ܒܹܿܐ ܘܠܲܡܕܵܢ ܥܵܘ̣ܠܵܐ ܀</l>
                <l n="73">:ܝܲܗ̣̄ܒܼ ܒܐܝܼܕܲܝ̈ܗܘܿܢ ܩܠܝܼܕܼܵܐ ܕܪ̈ܲܚܡܹܐ ܘܲܓܼܙܵܪ ܕܝܼܢܵܐ</l>
                <l n="74">ܠܡܸܦܬܲܚ ܬܲܪܥܵܐ ܠܲܬܼܪܹܝܢ ܓܲܒܿܝܼ̈ܢ ܠܛܵܒܼ̈ܐ ܘܒܼܝܼܫܹ̈ܐ ܀</l>
                <l n="75">:ܚܙ݂ܲܩ ܗܘ̤ ܕܢܸܣܲܒܼ ܡܲܠܟܿܘܼܬܼ ܪܵܘܡ̇ܐ ܕܐܸܬܼܡܲܠܟܲܬ̤ ܠܹܗ</l>
                <l n="76">ܘܲܠܗܘܿܢ ܒܲܕܸܿܩ ܕܩܵܘܵܘ ܒܲܝܗܘܼܕܼ ܘܐܲܟܼܪܸܙܘ ܙܵܟܼܘܼܬܝ ܀</l>
                <l n="77">:ܬܲܡ̇ܢ ܩܵܘܵܘ ܒܐܲܬܼܪܵܐ ܕܣܸܒܼܠܹ̇ܬܼ ܚܲܫܵܐ ܘܨܲܥܪܵܐ</l>
                <l n="78">ܕܬܲܡ̇ܢ ܐܸܬܸܿܠ ܬܲܚܘܝܼܬܼ ܪܲܒܿܘܼܬܼܝ ܠܲܡܨܲܥܪ݁ܵܢܲܝ ܀</l>
                <l n="79">:ܩܕܼܵܡ ܣܲܓܿܝܼ̈ܠܹܐ ܣܸܒܼܠܹ̇ܬܼ ܚܲܫܵܐ ܡ̣ܢ ܡܲܪ̈ܵܚܹܐ</l>
                <l n="80">ܘܲܠܥܹܝܢ ܟܠܢܵܫ ܡܚܵܘܹܐ ܐ̄ܢܵܐ ܠܹܗ ܠܚܲܝܠܝ ܪܲܥ̇ܒܼܵܕܼܵܐ ܀</l>
                <l n="81">:ܐܲܝܟܵܐ ܕܐܲܗܸܠܘ ܘܲܓܼܚܸܟܼܘ ܫܲܦ̈ܠܹܐ ܥܲܠ ܡܲܟܿܝܼܟܼܘܼܬܼܝ</l>
                <l n="82">ܬܲܡ̇ܢ ܐܲܟܼܪܸܙܘ ܥܲܒ ܓܲܢ̄ܒܵܪܘܼܬܼܝ ܕܠܵܐ ܡܸܬܼܚܲܣܢܵܐ ܀</l>
                <l n="83">:ܕܚܲܫܒ̣ܿܘܼܢܝ ܫܝܼܛܵܐ ܘܲܡܠܸܐ ܚܲܫܹ̈ܐ ܘܡܲܣܠܲܝ ܡ̣ܢ ܟܠ</l>
                <l n="84">ܡܲܠܸܦ ܐ̄ܢܵܐ ܠܗܘܿܢ ܒܝܲܕܼ ܣܘܼܥܪ̈ܵܢܹܐ ܕܚܸܟܼ̈ܡܵܬܼܝ ܀</l>
                <l n="85">:ܕܛܲܠܡ̣ܘܼܢܝ ܫܘܼܒܼܚܵܐ ܕܙܵܕܹܩ ܗ̄ܘ̣ܵܐ ܠܝܼ ܐܲܝܟ ܙܲܟܵܝܵܐ</l>
                <l n="86">ܗܵܐ ܡܸܬܼܟܲܚܕܝܼܢ ܟܲܕܼ ܙܵܡ̇ܪܝܼܢ ܠܝܼ ܟܠ ܠܸܫܵܢܝܼ̈ܢ ܀ </l>

                <pb ed="http://syriaca.org/bibl/1765" n="75"/>
                <l n="87">:ܕܠܵܐ ܗܲܠܸܠܘ ܠܝܼ ܒܝܲܕܼ ܟܸܢܵܪܵܐ ܕܪܘܼܟܵܒܼ ܕܲܘܝܼܕܼ</l>
                <l n="88">ܐܸܙܡܲܣ ܙܵܟܼܘܼܬܝ ܒܡܸܢܹ̈ܐ ܬܪܸܥܣܲܪ ܕܡ̣ܢ ܫܲܒܼܛܲܝ̈ܗܘܿܢ ܀</l>
                <l n="89">:ܐܲܝܟ ܟܸܢܵܪܵܐ ܕܲܬܼܪܸܥܣܲܪܬܵܐ ܛܲܟܸܿܣ ܐܸܢܘܿܢ</l>
                <l n="90">ܕܲܢܫܲܒܿܚܘܼܢܵܝܗܝ ܒܩܵܠܹ̈ܐ ܬܪܸܥܣܲܪ ܐܲܝܟ ܕܲܒܼܡܸܢܹ̈ܐ ܀</l>
                <l n="91">:ܘܲܕܼܠܵܐ ܦܲܪܥܘܼܗܝ ܩܵܠ ܬܵܘܕܲܝܼܬܼܵܐ ܕܚܲܝܵܒܼܝܼܢ ܗ̄ܘ̣ܵܘ</l>
                <l n="92">ܢ̣ܩܲܫ ܙܵܟܼܘܼܬܹܗ ܒܝܲܕܼ ܟܸܢܵܪܵܐ ܕܲܬܼܪܸܥܣܲܪܬܹܿܗ ܀</l>
                <l n="93">:ܬܪܸܥܣܲܪ ܩܵܠܹ̈ܐ ܩܥ̣ܵܘ ܙܵܟܼܘܼܬܹܗ ܐܲܝܟ ܫܝܼܦܘܿܪܹ̈ܐ</l>
                <l n="94">ܕܲܫܬܸܩܘ ܫܲܒܼܛܹ̈ܐ ܝܲܒܸܿܒܼ ܡܸܢܹ̈ܐ ܕܗܲܕܵܡܲܝ̈ܗܘܿܢ ܀</l>
                <l n="95">:ܒܥܹܐܕܼܵܐ ܦܨܝܼܚܵܐ ܕܒܲܚ̣ ܠܲܩܢܘܿܡܹܗ ܒܛܲܟܼܣܵܐ ܕܐܸܡܪܵܐ</l>
                <l n="96">ܘܲܒܼܥܲܕܼܥܹܕܼܵܐ ܕܦܲܢܛܹܩܘܼܣܛܹܐ ܪܫܼܡ̣ ܙܵܟܼܘܼܬܹܗ ܀</l>
                <l n="97">:ܚܲܪܲܪ ܟܠܵܐ ܒܐ̄ܪܵܙ ܦܘܼܪܩܵܢܵܐ ܕܡ̣ܢ ܓܵܘ ܡܸܨܪܹܝܢ</l>
                <l n="98">ܘܦܲܠܸܓܼ ܥܘܼܬܼܪܹܗ ܐܲܝܟ ܦܸܠ̈ܐܬܼܵܐ ܕܲܒܼܛܘܼܪ ܣܝܼܢܲܝ ܀</l>
                <l n="99">:ܒܥܹܐܕܼܵܐ ܕܲܟܼܬܿܒܼ ܠܘܼܚܹ̈ܐ ܕܟܹܐܦܵܐ ܥܠܸܒܵܐ ܕܟܹܐܦܵܐ</l>
                <l n="100">ܨܵܪ ܐܵܬܼ̈ܘܵܬܼܵܐ ܪ̈ܘܼܚܵܢܝܵܬܼܵܐ ܒܙܵܘ̈ܥܲܝ ܢܲܦܫܵܐ ܀</l>
                <l n="101">:ܒܝܵܘܡ̇ܐ ܕܐܵܘܪܸܬܼ ܝܵܪܬܿܘܼܬܼ ܠܒܸܣܪ̈ܵܢܵܝܹܐ</l>
                <l n="102">ܦܲܠܸܓܼ ܥܘܼܬܼܪܵܐ ܪܘܼܚܵܢܵܝܵܐ ܠܪ̈ܘܼܚܵܢܵܝܹܐ ܀</l>
                <l n="103">:ܒܙܲܒܼܢܵܐ ܕܟܲܬܼܒܵܗ̇ ܠܲܕܼܝܵܬܹܩܹܐ ܡܲܠܝܲܬܼ ܡ̇ܘܬܵܐ</l>
                <l n="104">ܚܬ݂ܲܡ ܡܘܼܠܟܵܢܹ̈ܐ ܠܲܕܼܝܵܬܹܩܹܐ ܝܵܗ̇ܒܲܬܼ ܚܲܝܹ̈ܐ ܀</l>
                <l n="105">:ܒܕܼܘܼܡܪܵܐ ܕܩܵܠܹ̈ܐ ܘܲܕܼܩܲܪ̈ܢܵܬܼܵܐ ܕܲܒܼܛܘܼܪ ܣܝܼܢܲܝ</l>
                <l n="106">ܐܲܡܫܲܥ ܡ̣ܢ ܫܹܠܝ ܩܵܠܵܐ ܕܪܘܼܚܵܐ ܕܲܡܚܲܕܸܿܬܼ ܟܠ ܀</l>
                <l n="107">:ܬܲܡ̇ܢ ܩܵܠܵܐ ܕܲܡܠܸܐ ܩܸܢܛܵܐ ܘܡܲܪܗܸܒܼ ܥܲܒܼ̈ܕܹܿܐ</l>
                <l n="108">ܘܗܵܪܟܵܐ ܩܵܠܵܐ ܕܡܲܩܢܹܐ ܣܲܒܼܪܵܐ ܠܢܲܦܫܵܐ ܘܦܲܓܼܪܵܐ ܀</l>
                <l n="109">:ܬܲܡ̇ܢ ܢܘܼܪܵܐ ܐܵܦ ܬܸܢܵܢܵܐ ܘܙܵܘܥܵܐ ܩܲܫܝܵܐ</l>
                <l n="110">ܘܗܵܪܟܵܐ ܢܘܼܗܪܵܐ ܕܡܸܬܼܦܲܠܲܓܼ ܗ̄ܘ̣ܵܐ ܒܐܵܬܼܵܐ ܕܢܘܼܪܵܐ ܀</l>
                <l n="111">:ܬܲܡ̇ܢ ܫܲܡܸܫܘ ܥܲܒܼ̈ܕܹܿܐ ܠܥܲܒܼ̈ܕܹܿܐ ܒܩܵܠܹ̈ܐ ܕܚܝܼܠܹ̈ܐ</l>
                <l n="112">ܘܗܵܪܟܵܐ ܩܵܪܹܐ ܒܩܵܠܵܐ ܢܝܼܚܵܐ ܕܲܡܠܸܐ ܫܲܝܢܵܐ ܀</l>
                <l n="113">:ܬܲܡ̇ܢ ܨܸܒܼܬܵܐ ܕܐܲܪ̈ܥܵܢܝܵܬܼܵܐ ܠܐܲܪ̈ܥܵܢܵܝܹܐ</l>
                <l n="114">ܘܗܵܪܟܵܐ ܫܘܼܦܪܵܐ ܕܪ̈ܘܼܚܵܢܝܵܬܼܵܐ ܠܲܫܡܲܝܵܢܹ̈ܐ ܀</l>
                <l n="115">:ܒܩܸܢܛܵܐ ܪܲܒܵܐ ܫܪܸܐ ܗ̄ܘ̣ܵܐ ܬܲܡ̇ܢ ܐܵܦ ܡܸܨܥܵܝܵܐ</l>
                <l n="116">ܕܲܡܝܲܒܸܿܠ ܗ̄ܘ̣ܵܐ ܡܸܠܹ̈ܐ ܠܥܲܡܵܐ ܕܲܦܠܝܼܓܼ ܠܸܒܹܿܗ ܀</l>
                <l n="117">:ܗܵܪܟܵܐ ܪܹܫܵܐ ܕܲܬܼܪܥܣܲܪܬܵܠ ܒܗܝܼܠ ܟܲܕܼ ܚܵܕܹܐ</l>
                <l n="118">ܘܡܲܡܠܸܟ ܫܲܝܢܵܐ ܒܓܼܵܘ ܪܸܥܝܵܢܵܐ ܕܲܟܼܢܵܘܵܬܹ̈ܗ ܀</l>
                <l n="119">:ܡܘܼܫܹܐ ܩܵܥܹ̇ܐ ܕܕܸܚܠܵܐ ܘܩܸܢܛܵܐ ܡܠܹܝܢ ܚܘܼܫܵܒܲܝ̈</l>
                <l n="120">ܘܫܸܡܥܘܿܢ ܡܲܟܼܪܸܙ ܣܲܒܼܪܵܐ ܘܚܘܼܒܵܐ ܘܗܲܝܡܵܢܘܼܬܼܵܐ ܀</l>
                <l n="121">:ܡܘܼܫܹܐ ܬܲܠܚܹܗ ܠܢܲܚܬܵܐ ܕܫܲܕܲܪ ܚܲܬܼܢܵܐ ܠܟܲܠܬܼܵܐ</l>
                <l n="122">ܘܫܸܡܥܘܿܢ ܟܲܣܝܵܗ̇ ܠܥܹܕܲܬܼ ܥܲܡܡܹ̈ܐ ܒܐܸܣܟܲܠ ܫܘܼܒܼܚܵܐ ܀</l>
                <l n="123">ܚܲܣܢܹܗ ܠܝܲܨܪܹܗ ܠܡܲܝܬܸܿܐ ܡܟܼܘܼܪܹ̈ܐ ܘܬܲܒܲܪ ܠܘܼܚܹ̈ܐ: </l>

                <pb ed="http://syriaca.org/bibl/1765" n="76"/>
                <l n="124">ܘܦܲܪܣܝܼ ܘܲܓܼܠ̣ܵܗ̇ ܠܙܲܠܝܼܠܘܬܼܵܗ̇ ܕܟܲܠܲܬܼ ܡܲܠܟܵܐ ܀</l>
                <l n="125">:ܗܵܪܟܵܐ ܩܵܥܹ̇ܝܢ ܪ̈ܵܚܡܲܝ ܚܲܬܼܢܵܐ ܐܲܝܟ ܫܝܼܦܘܿܪܹ̈ܐ</l>
                <l n="126">ܘܲܡܚܵܘܹܝܢ ܠܹܗ ܠܫܘܼܦܪܵܗ̇ ܟܲܣܝܵܐ ܕܥܹܕܲܬܼ ܩܘܼܕܼܫܵܐ ܀</l>
                <l n="127">:ܩܵܠܵܐ ܕܪܚܵܐ ܫܡܲܥ̣ܘ ܒܸܣܪ̈ܵܢܹܐ ܘܲܓܼܥܲܨܘ ܡܸܢܹܗ</l>
                <l n="128">ܘܗܵܪܟܵܐ ܫܲܡ̣ܥܘܼܗܝ ܪ̈ܘܼܚܵܢܵܝܹܐ ܘܲܣܘܲܚܘ ܠܐܘܼܪܥܹܗ ܀</l>
                <l n="129">:ܩ̣ܥܵܘ ܠܹܗ ܠܡܘܼܫܹܐ ܕܐܲܢ̄ܬܿ ܠܲܡ ܡܲܠܸܠ ܐܲܠܵܗܵܐ</l>
                <l n="130">ܕܠܵܐ ܗܲܢܝܼ ܗ̄ܘ̣ܵܐ ܩܵܠ ܒܵܪܘܿܝܵܐ ܠܲܕܼܠܵܐ ܐܲܠܵܗ ܀</l>
                <l n="131">:ܒܲܓܼܢܘܿܢ ܚܲܬܼܢܵܐ ܪܘܼܚܵܢܵܝܵܐ ܣܵܘܲ݁ܚ ܟܠܢܵܫ</l>
                <l n="132">ܕܐܸܡܲܬܼܝ ܢܸܫܡܲܥ ܣܒܲܪܬܼܵܐ ܚܕܲܬܼܵܐ ܕܩܵܠ ܒܵܪܘܿܝܵܐ ܀</l>
                <l n="133">:ܥܲܠ ܗܵܢ ܣܲܒܼܪܵܐ ܢܦܲܩ̣ܘ ܘܐܸܬܿܬܲܓܲܪܘ ܦܵܥܵܠܹ̈ܐ ܒܟܲܪܡ̇ܐ</l>
                <l n="134">ܕܢܸܣܒܼܘܼܢ ܐܲܓܼܪܵܐ ܪܲܗܒܼܘܿܢ ܚܠܵܦ ܕܼܝܵܢܵܪܵܐ ܀</l>
                <l n="135">:ܦܵܠܚܹ̈ܐ ܚܝܼܨܹ̈ܐ ܫܡܲܥ̣ܘ ܫܘܼܘܕܵܝܵܐ ܕܡܲܠܟܵܐ ܕܪܵܘܡ̇ܐ</l>
                <l n="136">ܘܛܲܝܸܒܼܘ ܙܵܘܥܹ̈ܐ ܥܲܡ ܗܲܕܵܡܹ̈ܐ ܠܡܸܠܒܲܫ ܙܲܝܢܵܐ ܀</l>
                <l n="137">:ܩܥ̣ܵܐ ܡ̣ܢ ܫܸܠܝܵܐ ܐܲܝܟ ܫܝܼܦܘܿܪܵܐ ܩܕܼܵܡ ܡܲܠܟܿܘܼܬܼܵܐ</l>
                <l n="138">ܘܟܲܢܸܫ ܪܸܡܙܵܐ ܠܚܵܝ̈ܠܵܘܼܬܼܵܐ ܠܐܘܼܪܥܹܗ ܕܡܲܠܟܵܐ ܀</l>
                <l n="139">:ܐܲܡܫܲܥ ܩܵܠܵܐ ܘܐܲܙܝܼܥ ܠܐܲܪܥܵܐ ܘܚܵܘܝܼ ܢܘܼܪܵܐ</l>
                <l n="140">ܟܲܕܼ ܡܲܟܸܿܣ ܗ̄ܘ̣ܵܐ ܘܲܡܠܲܒܸܿܒܼ ܗ̄ܘ̣ܵܐ ܒܩܸܢܛܵܐ ܘܪ̈ܲܚܡܹܐ ܀</l>
                <l n="141">:ܒܙܵܘܥܵܐ ܚܵܘܝܼ ܪܘܼܓܼܙܵܐ ܩܲܫܝܵܐ ܥܲܠ ܡܲܪ̈ܵܚܹܐ</l>
                <l n="142">ܘܲܒܼܝܲܕܼ ܢܘܼܪܵܐ ܓܠ̣ܵܐ ܥܲܠ ܥܘܼܬܼܪܹܗ ܕܠܵܐ ܡܸܬܼܒܲܨܲܪ ܀</l>
                <l n="143">:ܗܘ̤ܵܐ ܠܲܡ ܡܸܢܹܫܹܠܝ ܩܵܠܵܐ ܕܥܲܙܝܼܙ ܒܲܕܼܡܘܼܬܼ ܪܘܼܚܵܐ</l>
                <l n="144">ܘܲܡܠܵܝܗܝ ܬܿܡܪܵܐ ܕܲܒܼܝܼܚܘܼܬܹܗ ܠܥܘܼܡܪܵܐ ܕܐ̄ܢܵܫܵܐ ܀</l>
                <l n="145">:ܚܙ̣ܵܘ ܠܸܫܵܢܹ̈ܐ ܕܡܸܬܼܦܲܠܓܼܝܼܢ ܗ̄ܘ̣ܵܘ ܒܲܕܼܡܘܼܬܼ ܢܘܼܪܵܐ</l>
                <l n="146">ܘܣܵܐܹ̇ܡ ܗ̄ܘ̣ܵܐ ܠܗܘܿܢ ܪܸܡܙܵܐ ܟܲܣܝܵܐ ܥܲܠ ܪܹ̈ܫܲܝܗܘܼܿܢ ܀</l>
                <l n="147">:ܒܐܵܬܼܵܐ ܕܢܘܼܪܵܐ ܝܲܗ̄ܒܹܿܗ ܠܥܘܼܬܼܪܵܐ ܪܘܼܚܵܢܵܝܵܐ</l>
                <l n="148">ܕܠܵܐ ܢܸܬܼܒܲܨܲܪ ܟܲܕܼ ܢܵܣ̇ܒܿܝܼܢ ܠܹܗ ܒܣܲܓܿܝܼܐܘܼܬܼܵܐ ܀</l>
                <l n="149">:ܒܨܸܡܚܵܐ ܕܢܘܼܗܪܵܐ ܦܲܠܸܓܼ ܡܲܠܟܵܐ ܠܚܲܝܠܵܘܵܬܹ̈ܐ</l>
                <l n="150">ܐܲܦܣܝܼܢ̈ܝܵܬܼܵܐ ܪ̈ܘܼܚܵܢܝܵܬܼܵܐ ܕܠܵܐ ܡܸܬܼܚܲܒܿܠ̈ܢ ܀</l>
                <l n="151">:ܒܝܲܕܼ ܠܸܫܵܢܹ̈ܐ ܕܒܲܕܼܡܘܼܬܼ ܢܘܼܪܵܐ ܓܠ̣ܵܐ ܚܸܟܼ̈ܡܵܬܹܗ</l>
                <l n="152">ܘܐܲܠܸܦ ܐܸܢܘܿܢ ܣܸܦܪܵܐ ܚܲܕܼܬܼܵܐ ܕܠܵܐ ܝܵ̇ܕܥܝܼܢ ܗ̄ܘ̣ܵܘ ܀</l>
                <l n="153">:ܨܵܪ ܬܘܼܒܼ ܚܲܝܠܵܐ ܕܡܸܬܼܢܲܨܚܝܼܢ ܒܹܗ ܒܵܗ̇ ܒܲܚܙܵܬܼܵܐ</l>
                <l n="154">ܕܒܲܕܼܡܘܼܬܼ ܢܘܼܪܵܐ ܡܛܲܠܩܝܼܢ ܝܲܥܪܵܪܵܗ̇ ܕܡ̇ܝܘܿܬܼܘܼܬܼܵܐ ܀</l>
                <l n="155">:ܒܙܲܝܢܵܐ ܟܲܣܝܵܐ ܙܲܝܸܢ ܐܸܢܘܿܢ ܐܲܝܟ ܕܠܲܩܪܵܒܼܵܐ</l>
                <l n="156">ܘܐܵܘܚܸܕܼ ܐܸܢܘܿܢ ܣܲܝܦܵܐ ܕܪܘܼܚܵܐ ܠܡܸܚܪܲܒܼ ܥܵܘ̣ܠܵܐ ܀</l>
                <l n="157">:ܫܲܚܠܸܦ ܥܘܼܬܼܪܹܗ ܒܲܡ̈ܢܵܘܵܬܼܵܐ ܕܟܼܠ ܐܸܣܟܹܿܡܝܼ̈ܢ</l>
                <l n="158">ܕܲܢܦܲܠܓܼܘܼܢܵܝܗܝ ܐܲܝܟ ܡܲܡܫܲܥܬܼܵܐ ܕܲܡܩܲܒܿܠܵܢܵܘ̈ܗܝ ܀</l>
                <l n="159">ܠܘܵܬܼ ܠܸܫܢܹ̈ܐ ܕܠܵܐ ܝܵ̇ܕܼܥܝܼܢ ܗ̄ܘ̣ܵܘ ܡܸܫܬܲܕܲܪܝܼܢ ܗ̄ܘ̣ܵܘ: </l>

                <pb ed="http://syriaca.org/bibl/1765" n="77"/>
                <l n="160">ܘܲܟܼܬܲܒܼܘ ܣܸܦܪܹ̈ܐ ܘܐܲܗܓܿܝܼܘ ܐܸܢܘܿܢ ܪܘܼܚܵܢܵܐܝܼܬܼ ܀</l>
                <l n="161">:ܟܬܲܒܼܘ ܐܵܬܼ̈ܘܵܬܼܵܐ ܪ̈ܘܼܚܵܢܝܵܬܼܵܐ ܒܠܘܼܚܹ̈ܐ ܕܠܸܒܵܐ</l>
                <l n="162">ܘܬܲܪܓܸܿܡ ܦܘܼܡ̇ܐ ܒܸܣܪܵܢܵܝܵܐ ܚܹܝܠ ܝܲܕܼ̈ܥܵܬܼܵܐ ܀</l>
                <l n="163">:ܗܘ̤ܵܘ ܗܲܕ̈ܡܹ̈ܐ ܒܲܕܼܡܘܼܬܼ ܡܸܢܹ̈ܐ ܠܨܸܒܼܥܵܐ ܕܪܘܼܚܵܐ</l>
                <l n="164">ܘܲܢܩ݂ܲܫ ܟܲܣܝܵܐ ܒܡܸܢܼܪܲܓܼܫܵܢܵܐ ܪܘܼܚܵܐ ܒܦܲܓܼܪܵܐ ܀</l>
                <l n="165">:ܐܘܿ ܐܘܿܪܓܵܢܘܿܢ ܕܲܩܢܸܐ ܩܵܠܵܐ ܕܡ̇ܝܘܿܬܼܘܼܬܼܵܐ</l>
                <l n="166">ܕܫܲܚܠܸܦ ܩܵܠܹܗ ܘܲܙܡܲܪ ܚܲܝܹ̈ܐ ܒܐܸܕܼܢܲܝ̈ ܡܝܼܬܹ̈ܐ ܀</l>
                <l n="167">:ܐܘܿ ܟܸܢܵܪܵܐ ܕܡܸܢܲܝ̈ ܒܸܣܪܵܐ ܡܸܬܼܚܲܒܿܠܵܢܵܐ</l>
                <l n="168">ܕܪܲܟܸܿܒܼ ܠܵܐ ܚܵܫܘܿܫܹ̈ܐ ܕܠܵܠܐ ܒܲܥܝܵܕܹܗ ܀</l>
                <l n="169">:ܐܘܿ ܐܲܒܿܘܼܒܼܵܐ ܕܩܲܢܝܵܐ ܪܥܝܼܥܵܐ ܙܵܡܲ݁ܪ ܚܲܫܹ̈ܐ</l>
                <l n="170">ܕܲܪܕܲܦ ܩܵܠܹܗ ܚܵܫܘܿܫܘܼܬܼܵܐ ܡ̣ܢ ܚܵܫܘܿܫܹ̈ܐ ܀</l>
                <l n="171">:ܐܘܿ ܗܸܕܼܝܘܿܛܹ̈ܐ ܕܐܲܗܸܠܘ ܘܲܓܼܚܸܟܼܘ ܥܲܠ ܣܹܘܦܲܣܛܹ̈ܐ</l>
                <l n="172">ܘܟܲܪ̈ܝܲܝ ܡܸܠܬܼܵܐ ܕܦܲܣܩ̣ܘܼܗܝ ܠܪܲܗܛܵܗ̇ ܕܲܪܗܸܛܪܘܼܬܼܵܐ ܀</l>
                <l n="173">:ܐܘܿ ܨܲܝܵܕܹ̈ܐ ܨܵܝ̈ܕܲܝ ܐܘܼܟܼܠܵܐ ܡܸܬܼܚܲܒܿܠܵܢܵܐ</l>
                <l n="174">ܕܨܵܕܼܘܼܗܝ ܠܐܘܼܟܼܠܵܐ ܕܡ̇ܘܬܵܐ ܝܲܥܢܵܐ ܠܘܵܬܼ ܚܲܝܘܼܬܼܵܐ ܀</l>
                <l n="175">:ܐܘܿ ܡܸܣܟܹܿܢܹ̈ܐ ܨܪ̈ܝܼܟܲܝ ܥܘܼܡܪܵܐ ܘܫܵܐܠܲܝ̈ ܙܸܕܼܩܵܐ</l>
                <l n="176">ܕܲܥܬܲܪܘ ܡ̣ܢ ܫܹܠܝ ܘܦܲܠܸܓܼܘ ܚܲܝܹ̈ܐ ܡ̣ܢ ܓܲܙܲܝ̈ܗܘܿܢ ܀</l>
                <l n="177">:ܡܚܝܼܠܲܝ̈ ܚܲܝܠܵܐ ܢܦܲܩ̣ܘ ܠܲܩܪܵܐ ܕܥܲܡ ܚܲܣܝܼܢܵܐ</l>
                <l n="178">ܘܲܒܼܗܲܕܵܡܹ̈ܐ ܡܸܬܼܚܲܙܝܵܢܹ̈ܐ ܙܟܼܵܘ ܠܲܛܪܘܼܢܵܐ ܀</l>
                <l n="179">:ܫܲܒܼܪ̈ܲܝ ܠܸܒܵܐ ܩܢ̣ܵܘ ܚܸܟܼܡܬܼܵܐ ܪܘܼܚܵܢܵܝܬܼܵܐ</l>
                <l n="180">ܘܐܲܩܢܝܼܘ ܛܲܥܡܵܐ ܠܚܸܟܼܡܲܬܼ ܐ̄ܢܵܫܵܐ ܕܦܸܟܼܗܲܬ̤ ܒܐܲܪܥܵܐ ܀</l>
                <l n="181">:ܣܲܡܝܲܝ̈ ܠܸܒܵܐ ܓܠܝܼܙܲܝ̈ ܢܘܼܗܪܵܐ ܡ̇ܝܫܲܝ̈ ܒܐܲܪܥܵܐ</l>
                <l n="182">ܗܘ̤ܸܵܘ ܠܲܡܦܹܝܕܹ̈ܐ ܘܲܪܕܲܦܘ ܚܸܫܟܵܐ ܘܐܲܦܨܲܚܘ ܠܐܲܪܥܵܐ ܀</l>
                <l n="183">:ܦܲܓܼܪ̈ܵܢܵܝܹܐ ܛܥܝܼܢܲܝ̈ ܝܘܼܩܪܵܐ ܕܐܲܪ̈ܥܵܢܝܵܬܼܵܐ</l>
                <l n="184">ܗܘ̤ܵܘ ܪ̈ܘܼܚܵܢܹܐ ܘܲܩܢ̣ܵܘ ܓܸܦܹ̈ܐ ܕܦܵܪܘܿܚܘܼܬܼܵܐ ܀</l>
                <l n="185">:ܐܲܪ̈ܥܵܢܵܝܹܐ ܒܢܲܝ̈ ܕܲܚܝܼܚܵܐ ܝܲܠܕܵܐ ܕܐܲܪܥܵܐ</l>
                <l n="186">ܫܲܪܝܼܘ ܚܵܢܹ̇ܝܢ ܠܡܸܫܕܼܵܐ ܒܢܝܼܫܵܐ ܕܲܫܡܲܝܵܢܹ̈ܐ ܀</l>
                <l n="187">:ܨܵܝ̈ܕܲܝ ܚܲܪ̈ܫܹܐ ܢܦܲܩ̣ܘ ܕܲܢܨܘܼܕܼܘܼܢ ܠܲܡܠܝܼܠܘܼܬܼܵܐ</l>
                <l n="188">ܘܐܲܪܡܝܼܘ ܡܨܝܼܕܲܬܵܐ ܕܟܼܵܪܘܿܙܘܼܬܼܵܐ ܘܚܲܒܼܫܘܼܗ̇ ܠܐܲܪܥܵܐ ܀</l>
                <l n="189">:ܨܵܕܼܘ ܡ̣ܢ ܝܲܡܵܐ ܘܨܵܕܼܿܘ ܡ̣ܢ ܝܲܒܼܫܵܐ ܟܠ ܠܸܫܢܝܼ̈ܢ</l>
                <l n="190">ܘܙܲܡܸܢܘ ܐܸܢܘܿܢ ܕܢܹܐܟܼܠܘܼܢ ܒܐܘܼܟܼܠܵܐ ܪܘܼܚܵܢܝܵܐ ܀</l>
                <l n="191">:ܐܵܘܚܸܕܼܘ ܢܘܼܪܵܐ ܕܟܼܵܪܘܿܙܘܼܬܼܵܐ ܒܝܲܥܪܵܐ ܕܥܵܘ̣ܠܵܐ</l>
                <l n="192">ܘܐܵܘܩܸܕܼܘ ܟܘܼ̈ܒܹܿܐ ܕܲܪ̈ܓܼܝܼܓܼܵܬܼܵܐ ܕܐܵܘܥܝܼ ܒܝܼܫܵܐ ܀</l>
                <l n="193">:ܒܐܵܬܼܵܐ ܕܢܘܼܪܵܐ ܫܩܲܠ̣ܘ ܫܘܼܠܛܵܢܵܐ ܠܡܸܦܠܲܚ ܒܐܲܪܪܥܵܐ</l>
                <l n="194">ܘܐܵܘܩܸܕܼܘ ܝܲܥܪܵܐ ܘܲܙܪܲܥܘ ܚܸܛܹ̈ܐ ܙܲܪܥܵܐ ܛܵܒܼܵܐ ܀</l>
                <l n="195">:ܒܙܲܗܪܵܐ ܕܢܘܼܪܵܐ ܩܢ̣ܵܘ ܚܸܟܼ̈ܡܵܬܼܵܐ ܕܟܼܠ ܠܸܫܢܝܼ̈ܢ</l>
                <l n="196">ܘܐܲܩܢܝܼܘ ܐܸܢܘܿܢ ܛܲܥܡܵܐ ܚܲܠܝܵܐ ܠܥܲܡܡܹ̈ܐ ܣܲܟܼܠܹ̈ܐ ܀</l>
                <l n="197">:ܒܚܲܝܠܵܐ ܕܪܘܼܚܵܐ ܟܢܲܫ̣ܘ ܟܠ ܥܲܡܡܹ̈ܐ ܠܡܸܚܙܵܐ ܬܲܗܪܵܐ</l>
                <l n="198">ܟܲܕܼ ܚܵܙܹ̇ܝܢ ܗ̄ܘ̣ܵܘ ܚܕܲܬܵܐ ܕܲܗܘ̤ܵܬܼ ܕܠܵܐ ܒܲܥܝܵܕܼܵܐ ܀ </l>

                <pb ed="http://syriaca.org/bibl/1765" n="78"/>
                <l n="199">:ܬܲܘܝܼܪܝܼܢ ܗ̄ܘ̣ܵܘ ܘܡܸܬܿܕܲܡܪܝܼܢ ܗ̄ܘ̣ܵܘ ܚܲܕܼ ܠܘܼܩܒܲܠ ܚܲܕܼ</l>
                <l n="200">ܟܲܕܼ ܫܵܡ̇ܥܝܼܢ ܗ̄ܘ̣ܵܘ ܩܵܠܹ̈ܐ ܦܪ̈ܝܼܫܹܐ ܡ̣ܢ ܚܲܕܼ ܥܲܡܵܐ ܀</l>
                <l n="201">:ܬܲܗܪܵܐ ܪܲܒܵܐ ܚܙ̣ܵܘ ܡ̇ܝܘܿܬܹ̈ܐ ܒܡܵܝܘܿܬܼܘܼܬܼܵܐ</l>
                <l n="202">ܟܲܕܼ ܡܲܪܕܹܿܐ ܗ̄ܘ̣ܵܐ ܟܝܵܢܵܐ ܨܲܗܝܵܐ ܬܲܦܹ̈ܐ ܕܡܲܝܵܐ ܀</l>
                <l n="203">:ܬܲܡܵܢ ܩܲܒܸܿܠܘ ܥܲܡܡܹ̈ܐ ܦܠܝܼܓܼ̈ܐ ܚܕܼܵܐ ܐܵܘܝܘܼܬܼܵܐ</l>
                <l n="204">ܕܫܲܢ ܐܸܢܘܿܢ ܫܸܡܥܵܐ ܚܲܕܼܬܼܵܐ ܕܥܸܢܝܵܢ ܩܵܠܹ̈ܐ ܀</l>
                <l n="205">:ܩܥ̣ܵܘ ܣܘܼܪ̈ܝܵܢܹܐ ܠܘܵܬܼ ܝܵܘܢܵܝܹ̈ܐ ܐܲܝܟ ܡܸܠܲܢܗܘܿܢ</l>
                <l n="206">ܘܢܵܚܲܬ̤ ܚܸܡܬܼܵܐ ܘܲܒܼܛܸܠ ܪܘܼܓܼܙܵܐ ܘܐܲܡܠܸܟ ܫܲܝܢܵܐ ܀</l>
                <l n="207">:ܠܥܸܙܘ ܟܘܼܫܵܝܑܹ̈ ܥܲܡ ܪ̈ܗ̄ܘܿܡ̇ܝܹܐ ܚܕܼܵܐ ܒܲܪ̄ܬܼ ܩܵܠܵܐ</l>
                <l n="208">ܘܲܙܡܲܪܘ ܫܘܼܒܼܚܵܐ ܒܚܲܕܼ ܠܸܫܵܢܵܐ ܠܚܲܕܼ ܒܵܪܘܿܝܵܐ ܀</l>
                <l n="209">:ܪܡܲܙ̣ܘ ܡ̇ܕܼܵܝܹ̈ܐ ܠܐܵܠܵܢܵܝܹ̈ܐ ܕܡ̇ܢܲܐ ܗ̄ܝܼ ܗܵܕܹܐ</l>
                <l n="210">ܘܬܲܪܓܸܿܡ ܦܘܼܡ̇ܐ ܘܐܲܢܝܼܚ ܐܸܢܘܿܢ ܡ̣ܢ ܫܘܼܐܵܠܵܐ ܀</l>
                <l n="211">:ܫܲܐܸܠܘ ܥܘܼܪ̈ܠܹܐ ܠܥܲܡܵܐ ܓܙܝܼܪܵܐ ܐܲܝܟ ܒܲܝܬܵܝܹ̈ܐ</l>
                <l n="212">ܕܐܸܢܗܘ̤ ܕܲܗܘ̤ܵܬܼ ܗܵܕܹܐ ܡܸܡܬܼܘܿܡ ܒܹܝܬܼ ܫܲܒܼܛܲܝ̈ܟܿܘܿܢ ܀</l>
                <l n="213">:ܥܲܡܵܐ ܠܥܲܡܡܹ̈ܐ ܡܸܫܬܿܥܸܐ ܗ̄ܘ̣ܵܐ ܕܠܵܐ ܚܲܙܝܵܐ ܠܝܼ</l>
                <l n="214">ܘܠܵܐ ܐܸܣܬܲܥܪܲܬ̤ ܗܵܕܹܐ ܒܥܲܡܲܢ ܥܕܲܡ̇ܐ ܠܗܵܫܵܐ ܀</l>
                <l n="215">:ܒܚܲܕܼ ܠܸܫܵܢܵܐ ܩܲܒܸܿܠ ܐܲܒܼܪܵܡ ܘܐܲܫܠܸܡ ܠܲܒܼܢܵܘ̈ܗܝ</l>
                <l n="216">ܘܒܹܗ ܐܸܬܼܪܲܟܲܒܼ ܐܵܦ ܦܸܠ̈ܐܵܬܼܵܐ ܕܲܢܒܼܝܼܘܼܬܼܵܐ ܀</l>
                <l n="217">:ܪܸܡܙܵܐ ܟܲܣܝܵܐ ܫܪ̣ܵܐ ܫܘܼܐܵܠܹ̈ܐ ܕܲܬܼܪܹܝܢ ܓܲܒܿܝܼ̈ܢ</l>
                <l n="218">ܘܐܲܠܸܦ ܐܸܢܘܿܢ ܕܦܸܡܵܐ ܗ̄ܝܼ ܗܵܕܹܐ ܕܗܵܝ̇ ܕܐܸܣܬܲܥܪܲܬ̤ ܀</l>
                <l n="219">:ܗܵܘ̇ ܦܘܼܩܕܵܢܵܐ ܕܝܲܗ̣̄ܒܼ ܠܸܫܵܢܹ̈ܐ ܘܦܲܠܸܓܼ ܥܲܡܡܹ̈ܐ</l>
                <l n="220">ܗܘ̤ܝܘܼ ܕܲܠܥܸܙ ܒܚܲܕܼ ܠܸܫܵܢܵܐ ܥܲܡ ܣܲܓܿܝܼ̈ܠܹܐ ܀</l>
                <l n="221">:ܣܵܦܪܵܐ ܕܐܲܠܸܦ ܣܸܦܪܵܐ ܚܲܕܼܬܼܵܐ ܠܗܵܝ̇ ܫܲܒܼܪܘܼܬܼܵܐ</l>
                <l n="222">ܗܘ̤ܝܘܼ ܕܡܲܢܲܥ ܠܲܓܼܡܝܼܪܘܼܬܼܵܐ ܒܗܵܕܹܐ ܕܲܗܘ̤ܵܬܼ ܀</l>
                <l n="223">:ܩܲܢܝܵܐ ܕܲܪܫܲܡ ܡܸܠܹ̈ܐ ܒܠܸܒܵܐ ܕܗܵܝ̇ ܥܲܛܠܘܼܬܼܵܐ</l>
                <l n="224">ܗܘ̤ܝܘܼ ܕܐܲܣܓܿܝܼ ܠܠܸܒܵܐ ܬܲܗܢܵܐ ܘܬܲܪܓܸܿܡ ܫܲܦܝܼܪ ܀</l>
                <l n="225">:ܩܠܝܼܕܼܵܐ ܕܲܦܬܲܚ ܬܲܪ̈ܥܲܝ ܢܲܦܫܵܐ ܡܲܠܝܲܬܼ ܚܘܼܬܼܪܵܐ</l>
                <l n="226">ܒܹܗܘ̣ ܦܸܬܼܚܲܬ̤ ܡܲܟܿܝܼܟܼܘܼܬܼܵܐ ܓܲܙܵܐ ܕܪܘܼܚܵܐ ܀</l>
                <l n="227">:ܬܲܡ̇ܢ ܚܘܼܬܼܪܵܐ ܚ̣ܛܲܦ ܪܸܥܝܵܢܵܐ ܠܡܸܣܥܵܐ ܠܪܘܡ̇ܐ</l>
                <l n="228">ܘܣܲܚܦܹܗ ܩܵܠܵܐ ܘܲܫܕܼܵܝܗܝ ܒܐܲܪܥܵܬܐ ܕܠܵܐ ܬܘܼܒܼ ܢܲܡܪܲܚ ܀</l>
                <l n="229">:ܠܗܲܠ ܬܲܟܼܬܿܘܼܫܵܐ ܣܕܲܪܘ ܡܲܪ̈ܲܚܹܐ ܠܘܼܩܒܲܠ ܟܲܣܝܵܐ</l>
                <l n="230">ܘܗܵܪܟܵܐ ܟܲܣܝܵܐ ܢܚܸܬܼ ܨܸܒܼܝܵܢܹܗ ܠܘܵܬܼ ܡܲܟܿܝܼܪܹ̈ܐ ܀</l>
                <l n="231">:ܩܸܢܛܵܐ ܕܡܲܝ̈ܵܐ ܕܐܲܫܝܼܓܼ ܠܐܲܪܥܵܐ ܣܲܪܸܕܼ ܐܸܢܘܿܢ</l>
                <l n="232">ܘܫܲܪܝܼܘ ܒܵܢܹ̇ܝܢ ܒܸܢܝܵܢ ܥܵܘ̣ܠܵܐ ܕܢܸܬܲܦܨܘܿܢ ܒܹܗ ܀</l>
                <l n="233">:ܫܘܸܐ ܗ̄ܘ̣ܵܐ ܠܸܒܵܐ ܕܲܚܬܼܝܼܘܼܬܼܵܐ ܒܒܸܝܵܢ ܥܵܘ̣ܠܵܐ</l>
                <l n="234">ܘܣܲܕܼܩܵܗ̇ ܩܵܠܵܐ ܠܗܵܝ̇ ܫܲܘܝܘܼܬܼܵܐ ܘܒܲܕܲܪ ܘܲܫܕܼܵܗ̇ ܀</l>
                <l n="235">:ܪܸܡܙܵܐ ܗܘ̤ܵܐ ܠܗܘܿܢ ܒܲܕܼܡܘܼܬܼ ܪܲܡܫܵܐ ܘܐܲܢܝܼܚ ܐܸܢܘܿܢ</l>
                <l n="236">ܕܠܵܐ ܢܸܫܬܲܚܩܘܼܢ ܒܐܲܝܕܼܵܐ ܕܥܲܣܩܵܐ ܡ̣ܢ ܚܲܝܲܝ̈ܗܘܿܢ ܀ </l>

                <pb ed="http://syriaca.org/bibl/1765" n="79"/>
                <l n="237">:ܗܸܢܘ̣ܿܢ ܪܲܓܼܘܼ ܗ̄ܘ̣ܵܘ ܡܲܪܵܚܵܐܝܼܬܼ ܠܡܸܣܥܵܐ ܠܪܵܘܡ̇ܐ</l>
                <l n="238">ܘܗܘ̤ ܝܵ̇ܕܲܥ ܟܠ ܐܸܣܲܪ̣ ܐܸܢܘܿܢ ܒܐܲܪ̈ܥܵܢܵܝܵܬܼܵܐ ܀</l>
                <l n="239">:ܝܲܗ̣̄ܒܼ ܠܸܫܵܢܹ̈ܐ ܒܐܸܣܟܹܿܝܡ ܚܸܡܬܼܵܐ ܠܵܘ ܟܲܕܼ ܚܲܡܝܼܬܼ</l>
                <l n="240">ܐܸܠܵܐ ܕܢܲܪܡܸܐ ܦܓܼܘܼܕܹ̈ܐ ܕܩܸܢܛܵܐ ܒܦܘܼܡ ܡܲܪ̈ܲܚܹܐ ܀</l>
                <l n="241">:ܠܝܘܼܬܼܪܵܢ ܥܲܒܼܕܵܗ̇ ܠܗܵܝ̇ ܡܲܪܕܿܘܼܬܼܵܐ ܕܒܲܕܲܪ ܐܸܢܘܿܢ</l>
                <l n="242">ܘܨܵܪ ܒܵܗ̇ ܐ̄ܪ̈ܵܙܹܐ ܕܗܵܕܹܐ ܕܲܗܘ̤ܵܬܼ ܒܫܘܼܠܵܡ ܙܲܒܼܢܹ̈ܐ ܀</l>
                <l n="243">:ܒܟܼܠܗܹܝܢ ܕܲܣܥ̣ܲܪ ܗܘ̤ ܢܸܬܼܒܲܪܵܟ ܡ̣ܢ ܟܠ ܦܘܼܡܝܼ̈ܢ</l>
                <l n="244">ܕܲܩܕܼܵܡ ܙܲܒܼܢܹ̈ܐ ܡܩܲܕܹܿܡ ܝܵ̇ܕܲܥ ܘܐܲܟܸܿܢ ܣܵܥܲ݁ܪ ܀</l>
                <l n="245">:ܝܵ̇ܕܲܥ ܗ̄ܘ̣ܵܐ ܓܹܝܪ ܕܲܒܼܚܲܕܼ ܕܸܒܼܚܵܐ ܡܚܲܣܸܐ ܠܟܼܠܵܐ</l>
                <l n="246">ܘܩܲܕܹܿܡ ܨܵܪܹܗ ܠܚܘܼܣܵܝ ܚܵܘ̈ܒܹܿܐ ܒܕܸܒܼܚܵܐ ܕܐܸܡܪܵܐ ܀</l>
                <l n="247">:ܡܦܵܣ ܒܗܵܕܹܐ ܕܝܵܗܹ̇ܒܼ ܪܘܼܚܵܐ ܒܝܲܕܼ ܠܸܫܵܢܹ̈ܐ</l>
                <l n="248">ܘܨܵܪ ܬܲܚܝܼܬܼܵܗ̇ ܒܗܵܝ̇ ܕܐܸܣܬܲܥܪܲܬ̤ ܨܹܝܕܼ ܩܲܕܼܡ̇ܝܹ̈ܐ ܀</l>
                <l n="249">:ܚܹܝܠ ܐܝܼܬܼܘܼܬܹܗ ܓܠ̣ܵܐ ܠܲܥܒܼܵܕܵܘ̈ܗܝ ܘܚܲܟܸܿܡ ܐܸܢܘܿܢ</l>
                <l n="250">ܕܕܼܝܼܠܹܗ ܐܸܢܘܿܢ ܩܲܕ̈ܡ̇ܝܵܬܼܵܐ ܘܲܐ̄ܚܪ̈ܵܝܵܬܼܵܐ ܀</l>
                <l n="251">:ܦܲܠܸܓܼ ܥܘܼܬܼܪܵܐ ܘܝܲܗ̣̄ܒܼ ܠܸܫܵܢܹ̈ܐ ܒܐܵܬܼܵܐ ܕܢܘܼܪܵܐ</l>
                <l n="252">ܘܐܲܠܸܦ ܐܸܢܘܿܢ ܕܗܘ̤ܝܘܼ ܕܦܲܠܸܓܼ ܗܵܪܟܵܐ ܘܬܲܡ̇ܢ ܀</l>
                <l n="253">:ܬܲܡ̇ܢ ܦܲܠܸܓܼ ܘܐܲܥܢܝܼ ܐܸܢܘܿܢ ܒܐܲܪ̈ܥܵܢܵܝܵܬܼܵܐ</l>
                <l n="254">ܘܗܵܪܟܵܐ ܦܲܠܸܓܼ ܘܕܲܪܸܫ ܐܸܢܘܿܢ ܒܪ̈ܘܼܚܵܢܝܵܬܼܵܐ ܀</l>
                <l n="255">:ܬܲܡ̇ܢ ܟܲܣܝܼ ܕܡܸܛܠ ܡ̇ܢܵܐ ܦܲܠܸܓܼ ܐܸܢܘܿܢ</l>
                <l n="256">ܘܗܵܪܟܵܐ ܒܲܕܸܿܩ ܘܲܓܼܠ̣ܵܐ ܚܲܝܠܵܐ ܕܗܵܝ̇ ܘܲܕܼܗܵܕܹܐ ܀</l>
                <l n="257">:ܠܗܲܠ ܐܲܝܟ ܫܲܒܼܪܹ̈ܐ ܐܲܪܝܼܡ ܫܲܒܼܛܵܐ ܘܕܲܚܸܠ ܐܸܢܘܿܢ</l>
                <l n="258">ܘܗܵܪܟܵܐ ܦܲܬ̣ܚܹܗ ܠܲܬܼܪܲܥ ܪ̈ܲܚܡܵܘܗܝ ܠܲܓܼܡܝܼܪܘܼܬܼܵܐ ܀</l>
                <l n="259">:ܟܲܕܼ ܛܵܒܼ ܗܘ̤ܝܘܼ ܕܬܲܪܠܵܐ ܬܲܡ̇ܢ ܘܚܲܟܸܿܡ ܗܵܪܟܵܐ</l>
                <l n="260">ܫܲܚܠܸܦ ܐܸܢܹܝܢ ܒܝܲܕܼ ܠܘܼܚܵܡܵܐ ܘܲܒܼܚܵܣܵܢܵܐ ܀</l>
                <l n="261">:ܕܲܚܸܠ ܬܲܡ̇ܢ ܘܠܲܒܸܿܒܼ ܗܵܪܟܵܐ ܐܲܝܟ ܝܵܕܘܿܥܹ̈ܐ</l>
                <l n="262">ܘܡܲܕܹܿܟ ܐܸܢܹܝܢ ܐܲܝܟ ܣܲܡܡܵܢܹ̈ܐ ܠܫܸܩܝܵܐ ܕܢܲܦܫܵܐ ܀</l>
                <l n="263">:ܬܲܡ̇ܢ ܣܲܬܼܪ ܚܹܝܠ ܟܲܣ̈ܝܵܬܼܵܐ ܕܠܵܐ ܢܸܬܿܬܿܫܝܼ̈ܛܵܢ</l>
                <l n="264">ܘܗܵܪܟܵܐ ܒܲܕܸܿܩ ܘܲܓܼܠ̣ܵܐ ܥܘܼܬܼܪܵܐ ܕܫܘܼܒܼܚܹܗ ܪܲܒܵܐ ܀</l>
                <l n="265">:ܚܵܘܝܼ ܫܘܼܒܼܚܹܗ ܒܲܡܩܲܒܿܠܵܢܹ̈ܐ ܕܟܼܵܪܘܿܙܘܼܬܹܗ</l>
                <l n="266">ܕܪܲܡܪܸܡ ܐܸܢܘܿܢ ܠܥܹܝܢ ܚܲܙܵܝܹ̈ܐ ܠܒܲܪ ܡ̣ܢ ܛܲܟܼܣܵܐ ܀</l>
                <l n="267">:ܓܠ̣ܵܐ ܟܲܣ̈ܝܵܬܹܗ ܒܪܘܼܟܵܒܼ ܦܲܓܼܪܵܐ ܡܸܬܼܚܲܙܝܵܢܵܐ</l>
                <l n="268">ܘܐܲܫܡܲܥ ܩܵܠܵܐ ܕܪܲܒܿܘܼܬܼ ܚܲܝܠܹܗ ܒܠܸܫܵܢ ܒܸܣܪܵܐ ܀</l>
                <l n="269">:ܦܘܼܡܹ̈ܐ ܗܘ̤ܵܘ ܠܹܗ ܙܵܘܥܹ̈ܐ ܘܪܸ̈ܓܼܫܹܐ ܚܠܵܦ ܟܲܣܝܘܼܬܹܗ</l>
                <l n="270">ܘܫܲܡܠܝܼ ܘܲܓܼܡ݂ܲܪ ܣܵܥܘܿܪܘܼܬܹܗ ܒܢܲܦܫܵܐ ܘܦܲܓܼܪܵܐ ܀</l>
                <l n="271">:ܠܵܐ ܚܲܣܝܼܪܵܐ ܒܝܲܕܼ ܚܲܣܝܼܪܹ̈ܐ ܨܒܼܵܐ ܕܲܢܡܲܠܸܐ</l>
                <l n="272">ܚܲܣܝܼܪܘܼܬܼܵܐ ܕܦܲܓܼܪ̈ܵܢܵܝܹܐ ܘܪ̈ܘܼܚܵܢܵܝܹܐ ܀</l>
                <l n="273">ܐܘܿ ܚܲܣܝܼܪܹ̈ܐ ܕܦܲܠܸܓܼܘ ܥܘܼܬܼܪܵܐ ܕܠܵܐ ܚܲܣܝܼܪܵܐ: </l>

                <pb ed="http://syriaca.org/bibl/1765" n="80"/>
                <l n="274">ܘܡܸܬܼܚܲܙܝܵܢܹ̈ܐ ܕܐܲܟܼܪܸܙܘ ܟܲܣܝܵܐ ܒܪܸ̈ܓܼܫܹܐ ܓܠܲܝ̈ܵܐ ܀</l>
                <l n="275">:ܐܘܿ ܒܢܲܝ̈ ܐܲܪܥܵܐ ܝ̄ܠܝܼܕܲܝ̈ ܒܐܲܪܥܵܐ ܘܥܵܡ̇ܪ̈ܲܝ ܒܐܲܪܥܵܐ</l>
                <l n="276">ܕܲܕܼܪܲܫܘ ܐܘܼܪܚܵܐ ܠܡܲܠܟܿܘܼܬܼ ܪܵܘܡ̇ܐ ܒܝܲܕܼ ܡܸܠܲܝ̈ܗܘܿܢ ܀</l>
                <l n="277">:ܐܘܿ ܠܲܟܼܝܵܢܵܐ ܕܟܼܠܝܘܿܡ ܗܵܦܹ̇ܿܟ ܠܲܟܼܝܵܢ ܡܸܕܼܪܹܗ</l>
                <l n="278">ܕܲܗܘ̤ܵܐ ܒܚܘܼܒܵܐ ܥܘܼܡܪܵܐ ܠܪܘܼܚܵܐ ܕܠܵܐ ܡܸܫܬܲܚܠܲܦ ܀</l>
                <l n="279">:ܒܗܲܝܟܲܠ ܡܸܕܼܪܵܐ ܨܒܼܵܐ ܒܵܪܘܿܝܵܐ ܕܢܸܥܡܲܪ ܚܘܼܒܹܿܗ</l>
                <l n="280">ܘܲܒܼܚܵܫܘܿܫܵܐ ܚܵܘܝܼ ܥܘܼܬܼܪܵܐ ܕܪܲܒܿܘܼܬܼ ܚܲܝܠܹܗ ܀</l>
                <l n="281">:ܒܡܸܬܼܚܲܙܝܵܢܵܐ ܓܠ̣ܵܐ ܟܲܣܝܘܼܬܹܗ ܟܣܸܐ ܡ̣ܢ ܟܠܵܐ</l>
                <l n="282">ܘܲܒܼܡܸܣܟܹܿܢܹ̈ܐ ܦܲܠܸܓܼ ܥܘܼܬܼܪܵܐ ܕܒܲܣܝܼܡܘܼܬܹܗ ܀</l>
                <l n="283">:ܒܦܘܼܡ ܚܲܠܵܫܹ̈ܐ ܡܲܠܸܓܼ ܐ̄ܪ̈ܵܙܹܐ ܕܲܣܬܼܝܼܪ̈ܵܬܹܗ</l>
                <l n="284">ܕܐܝܼܬܼ ܠܹܗ ܝܲܠܕܵܐ ܕܕܸܵܡܹ̇ܐ ܟܠܹܗ ܠܐܲܒܼܵܐ ܕܝܲܠܕܹܿܗ ܀</l>
                <l n="285">:ܒܠܸܫܵܢ ܒܸܣܪܵܐ ܩܥ̣ܵܐ ܥܲܠ ܪܘܼܚܵܐ ܕܡܸܢܹܗ ܐܝܼܬܼܵܘܗܝ</l>
                <l n="286">ܘܐܲܝܟ ܕܲܫܘܸܐ ܠܹܗ ܒܪܵܐ ܒܲܟܼܝܵܢܵܐ ܫܘܸܐ ܐܵܦ ܪܘܼܚܵܐ ܀</l>
                <l n="287">:ܒܟܸܢܵܪ ܡܸܠܹ̈ܐ ܪ̈ܲܓܿܘܼܙܬܼܵܢܹܐ ܫܡ݂ܲܥܘ ܫܲܘܝܘܼܬܼܵܐ</l>
                <l n="288">ܕܐܝܼܬܼ ܠܲܩܢܘܿܡܹܗ ܕܲܒܼܪܵܐ ܘܪܘܼܚܵܐ ܥܲܡ ܐܝܼܬܼܘܼܬܹܗ ܀</l>
                <l n="289">:ܟܣܹܝܢ ܗ̄ܘ̣ܵܘ ܥܲܡܹܗ ܟܲܓܼ ܐܝܼܬܲܝܗܘܿܢ ܕܠܵܐ ܫܘܼܪܵܝܵܐ</l>
                <l n="290">ܘܒܲܕܸܿܩ ܐܸܢܘܿܢ ܒܲܨܠܸܡ ܐ̄ܢܵܫܵܐ ܕܢܵܘܪܸܒܼ ܨܲܠܡܹܗ ܀</l>
                <l n="291">:ܒܨܲܠܡܵܐ ܓܲܠܝܵܐ ܓܠ̣ܵܐ ܒܘܼܕܵܩܵܐ ܕܲܒܼܪܵܐ ܘܪܘܼܚܵܐ</l>
                <l n="292">ܘܚܵܘܝܼ ܐܸܢܘܿܢ ܠܲܫܡܲܝܵܢܹ̈ܐ ܘܠܲܐܪ̈ܥܵܢܵܝܹܐ ܀</l>
                <l n="293">:ܒܦܘܼܡ̇ܐ ܕܒܸܣܪܵܐ ܟܕܲܢ ܪ̈ܘܼܚܵܢܹܐ ܘܦܲܓܼܪ̈ܵܢܵܝܹܐ</l>
                <l n="294">ܒܝܲܕܼ ܦܘܼܠܚܵܢܵܐ ܕܫܸܡ ܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ ܀</l>
                <l n="295">:ܦܘܿܩܘ ܠܲܡ ܬܲܠܡܸܕܼܘ ܠܟܼܠܗܘܿܢ ܥܲܡܡܹ̈ܐ ܘܐܲܥܡܸܕܼܘ ܐܵܢܘܿܢ</l>
                <l n="296">ܒܲܫܡܵܐ ܕܐܲܒܼܵܐ ܘܕܲܒܼܪܵܐ ܕܡܸܢܹܗ ܘܲܕܼܪܘܼܚ ܩܘܼܕܼܫܵܐ ܀</l>
                <l n="297">:ܘܐܸܢ ܐܲܪ̈ܥܵܢܹܐ ܥܡ݂ܲܕܼܘ ܘܐܸܬܼܩܲܕܲܫܘ ܒܫܸܡ ܐܝܼܬܼܘܼܬܼܵܐ</l>
                <l n="298">ܠܲܫܡܲܝܵܢܹ̈ܐ ܠܡܵܢ ܟܲܝ ܐܵܘܬܲܪ ܗܵܢ ܫܘܼܡ̇ܗܵܐ ܀</l>
                <l n="299">:ܠܦܵܘܠܘܿܣ ܢܸܩܪܸܐ ܕܢܹܐܠܲܦ ܡܸܢܹܗ ܐܲܝܟ ܓܹܐܙܲܒܼܪܵܐ</l>
                <l n="300">ܕܲܦܬ݂ܲܚ ܒܐܝܼܕܹܗ ܩܠܝܼܕܼܵܐ ܕܪܸܡܙܵܐ ܓܲܙܵܐ ܕܪܘܼܚܵܐ ܀</l>
                <l n="301">:ܒܝܲܕܼ ܠܲܡ ܥܹܕܲܬܵܐ ܓܠ̣ܵܐ ܚܸܟܼ̈ܡܵܬܹܗ ܐܲܠܵܗ ܟܠܵܐ</l>
                <l n="302">ܠܚܲܝ̈ܠܵܘܵܬܼܵܐ ܡܸܬܼܝܲܕܼܥܵܢܹ̈ܐ ܕܠܵܐ ܝܵ̇ܕܼܥܝܼܢ ܗ̄ܘ̣ܵܘ ܀</l>
                <l n="303">:ܘܐܸܢ ܪ̈ܘܼܚܵܢܹܐ ܒܥܹܕܿܬܵܐ ܝ̄ܠܸܦܘ ܗ̄ܘ̣ܵܘ ܚܹܝܠ ܟܲܣܝܘܼܬܼܵܐ</l>
                <l n="304">ܡܲܢ ܠܵܐ ܢܵܘܕܸܿܐ ܚܕܼܵܐ ܐܝܼܬܼܘܼܬܼܵܐ ܐܲܝܟ ܦܘܼܡ ܥܹܕܿܬܵܐ ܀</l>
                <l n="305">:ܐܸܢ ܫܘܼܠܛܵܢܹ̈ܐ ܕܲܡܫܲܝܵܢܹ̈ܐ ܒܵܗ̇ ܐܸܬܼܚܲܟܲܡܘ</l>
                <l n="306">ܡܲܢ ܠܵܐ ܢܹܐܠܲܦ ܡ̣ܢ ܚܸܟܼ̈ܡܵܬܼܵܐ ܕܝܸܠܦܲܬ̤ ܘܲܓܼܠܵܬ̤ ܀</l>
                <l n="307">:ܥܹܕܲܬܵܐ ܝܸܠܠܲܬ̤ ܡ̣ܢ ܡ̇ܟܼܘܿܪܵܗ̇ ܪܲܒܵܐ ܕܪ̈ܲܒܹܿܐ</l>
                <l n="308">ܘܟܸܬܼܒܲܬ̤ ܣܸܦܪܵܐ ܕܢܸܬܼܗܲܓܿܘܿܢ ܒܹܗ ܝܲܠ̈ܕܹܿܐ ܕܡܸܢܵܗ̇ ܀</l>
                <l n="309">:ܫܠܝܼܚܹ̈ܐ ܩܲܒܸܿܠܘ ܚܲܝܠܵܐ ܕܪܘܼܚܵܐ ܘܲܥܬ݂ܲܪܘ ܘܝܼܪܸܒܼܘ</l>
                <l n="310">ܘܦܲܪܢܸܣܘ ܡܸܢܹܗ ܡܸܣܟܹܿܢܘܼܬܼܵܐ ܕܓܸܢܣܵܐ ܕܐ̄ܢܵܫܵܐ ܀</l>
                <l n="311">ܡܲܓܵܢ ܢܲܣܒ̣ܿܘܼܗ̇ ܠܗܵܝ̇ ܡ̇ܘܗܲܒܼܬܼܵܐ ܡܲܠܝܲܬܼ ܛܘܼܒܹ̈ܐ: </l>

                <pb ed="http://syriaca.org/bibl/1765" n="81"/>
                <l n="312">ܘܡܲܓܵܢ ܦܲܪܣܘܼܗ̄ ܩܕܼܵܡ ܢܵܣܘܿܒܹ̈ܐ ܐܲܝܟ ܕܐܸܬܼܦܲܩܲܕܼܘ ܀</l>
                <l n="313">:ܢܦܲܩ̣ܘ ܟܵܪ̈ܘܿܙܹܐ ܒܵܬܲܪ ܥܵܠܡܵܐ ܒܲܥܪܝܼܪܵܝܵܐ</l>
                <l n="314">ܘܟܲܒܸܿܫܘ ܟܲܕܼܢܘܼܗܝ ܒܢܝܼܪܵܐ ܢܝܼܚܵܐ ܕܫܸܡ ܒܵܪܘܿܝܵܐ ܀</l>
                <l n="315">:ܒܚܘܼܒܵܐ ܫܲܡ̣ܥܘܼܗ̇ ܠܗܵܝ̇ ܒܲܪ̄ܬܼ ܩܵܠܵܐ ܕܬܲܠܡܸܕܼܘ ܘܐܲܥܡܸܕܼܘ</l>
                <l n="316">ܘܓܲܡܪܘܼܗ̇ ܒܡܸܠܹ̈ܐ ܘܲܒܼܣܘܼܥܪ̈ܵܢܹܐ ܕܠܵܐ ܬܘܼܗܵܝܵܐ ܀</l>
                <l n="317">:ܐܲܟܼܪܸܙܘ ܘܐܲܦܸܘ ܫܸܡ ܐܝܼܬܼܘܼܬܼܵܐ ܩܢܘܿܡܹ̈ܐ ܬܠܵܬܼܵܐ</l>
                <l n="318">ܚܕܼܵܐ ܫܲܘܝܘܼܬܼܵܐ ܕܠܵܐ ܡܸܣܬܬܲܕܼܩܵܐ ܒܝܲܕܼ ܦܘܼܠܵܓܼܵܐ ܀</l>
                <l n="319">:ܦܵܠܚܹ̈ܐ ܚܝܼܨܹ̈ܐ ܪܟܸܒܼܘ ܥܲܠ ܪ̈ܲܟܼܫܵܐ ܥܲܡܡܹ̈ܐ ܡܪ̈ܝܼܕܹܐ</l>
                <l n="320">ܘܲܟܼܕܲܢܘ ܐܸܢܘܿܢ ܬܚܹܝܬܼ ܡܲܪܟܲܒܼܬܼܵܐ ܕܲܡܠܸܟ ܡܲܠ̈ܟܹܿܐ ܀</l>
                <l n="321">:ܒܙܲܝܢܵܐ ܕܪܘܼܚܵܐ ܚܣܲܢ̣ܘ ܟܠ ܚܲܝ̈ܠܝܼܢ ܕܫܸܡ ܐܲܠܵܗܹ̈ܐ</l>
                <l n="322">ܘܐܲܠܸܦܘ ܐ̄ܢܵܫܵܐ ܕܢܸܩܪܘܿܢ ܒܲܫܡܵܐ ܕܚܲܕܼ ܐܲܠܵܗܵܐ ܀</l>
                <l n="323">:ܥܩ݂ܲܪܘ ܚܲܢܦܘܼܬܼܵܐ ܘܝܗ̄ܘܼܕܼܝܘܼܬܼܵܐ ܕܠܵܐ ܝܲܗ̣̄ܒܼܘ ܦܹܐܪܹ̈ܐ</l>
                <l n="324">ܘܲܢܨܲܒܼܘ ܩܘܼܫܬܵܐ ܦܹܐܪܵܐ ܕܗܲܢܝܼ ܠܡܵܪܹܐ ܟܲܪܡܵܐ ܀</l>
                <l n="325">:ܐܵܘܩܸܕܼܘ ܝܲܥܪܵܐ ܕܐܵܘܥܝܼ ܒܝܼܫܵܐ ܒܚܲܩܵܠܵܐ ܕܐ̄ܢܵܫܵܐ</l>
                <l n="326">ܘܐܲܡܪܝܼܘ ܙܲܪܥܵܐ ܕܡܸܠܲܬܼ ܚܲܝܹ̈ܐ ܒܓܼܵܘ ܢܲܦܫܵܬܼ̈ܐ ܀</l>
                <l n="327">:ܥܩ݂ܲܪܘ ܢܵܡܘܿܣܵܐ ܕܲܦܬܲܟܼܪܘܼܬܼܵܐ ܕܲܒܼܢܵܬ̤ ܛܘܼܥܝܲܝ</l>
                <l n="328">ܘܣܵܡ̣ܘ ܫܲܬܼܐܸܣܹ̈ܐ ܕܒܸܢܝܵܢ ܩܘܼܫܬܵܐ ܕܚܲܕܼ ܝܵܪܘܿܝܵܐ ܀</l>
                <l n="329">:ܪܕܲܦܘ ܥܲܪܦܸܠܵܐ ܕܦܪܝܼܣܵܐ ܗ̣̄ܘܵܬܼ ܥܲܠ ܐ̄ܢܵܫܘܼܬܼܵܐ</l>
                <l n="330">ܘܲܪܕܼܵܐ ܥܵܡܠܵܐ ܠܘܼܩܒܲܠ ܨܸܡܚܵܐ ܕܙܲܕܿܝܼܩܘܼܬܼܵܐ ܀</l>
                <l n="331">:ܬܪܸܥܣܲܪ ܕܸܠܩܹ̈ܐ ܢܗܲܪܘ ܒܲܒܼܪܝܼܬܼܵܐ ܕܚܸܫܘܿܟܼܵܐ ܗ̣̄ܘܵܬܼ</l>
                <l n="332">ܘܫܹܠܚܲܬ̤ ܐܸܒܼܠܵܗ̇ ܘܠܸܒܼܫܲܬ̤ ܢܲܚܬܵܐ ܕܗܲܝܡܵܢܘܼܬܵܪܐ ܀</l>
                <l n="333">:ܒܛܲܟܼܣܵܐ ܕܝܲܪ̈ܚܹܐ ܫܲܡܸܫܘ ܠܐܲܪܥܵܐ ܒܟܼܠ ܫܘܼܚܠܵܦܝܼ̈ܢ</l>
                <l n="334">ܘܡܲܕܸܿܟܼܘ ܐܘܼ ܟܼܠܵܐ ܪܘܼܚܵܢܵܝܵ ܠܦܘܼܬܼ ܪܸ̈ܥܝܵܢܹܐ ܀</l>
                <l n="335">:ܢܦܲܩ̣ܙ ܠܲܫܒܼܝܼܠܹ݁̈ܐ ܘܒܹܝܬܼ ܐܲܘܼܪ̈ܚܵܬܼܵܐ ܐܲܝܟ ܕܐܸܬܼܦܲܩܲܕܼܘ</l>
                <l n="336">ܘܟܲܢܸܫܘ ܘܲܡܠ̣ܵܘ ܒܹܝܬܼ ܡܸܫܬܿܘܼܬܼܵܐ ܛܵܒܹ̈ܐ ܘܒܼܝܼܫܹ̈ܐ ܀</l>
                <l n="337">:ܒܝܲܡܵܐ ܘܝܲܒܼܫܵܐ ܪܕܼܵܘ ܥܲܡ ܐ̄ܢܵܫܵܐ ܕܢܲܚܘܿܢ ܐ̄ܢܵܫܵܐ</l>
                <l n="338">ܘܒܸܐܕܼܢܲܝܝ̈ ܟܠܢܵܫ ܙܪܲܥܘ ܣܲܒܼܪ̈ܵܬܼܵܐ ܕܚܵܝܑܬܼ ܡܝܼ̈ܬܹܐ ܀</l>
                <l n="339">:ܦܲܪܣܘܼܗ̇ ܡܨܝܼܕܲܬܵܐ ܕܟܼܵܪܘܿܙܘܼܬܼܵܐ ܠܐܲܪܒܲܥ ܦܸܢ̈ܝܵܢ</l>
                <l n="340">ܘܟܲܢܫܲܬ̤ ܘܲܡܠܵܬ̤ ܨܲܝܕܵܐ ܕܐ̄ܢܵܫܵܐ ܕܗܲܢܝܼ ܘܲܪܚܝܼܡ ܀</l>
                <l n="341">:ܒܲܕܼܡܘܼܬܼ ܢܸܒܼܥܹ̈ܐ ܐܲܫܩܝܼܘ ܠܐܲܪܥܵܐ ܡܲܠܝܲܬܼ ܚܲܝܹ̈ܐ</l>
                <l n="342">ܘܐܲܦܪܝܼ ܚܲܝܹ̈ܐ ܓܘܼܒܵܐ ܡܝܼܬܼܵܐ ܕܝܲܒܿܝܼܫܘܼܬܼܵܗ̇ ܀</l>
                <l n="343">:ܐܲܪܡܝܼܘ ܦܸܨܹ̈ܐ ܘܦܲܠܸܓܼܘ ܥܲܡܡܹ̈ܐ ܘܐܲܬܼܪ̈ܵܘܵܬܼܵܐ</l>
                <l n="344">ܘܟܼܠܚܲܕܼ ܡܼܢܗܘܿܢ ܚ̣ܙܲܩ ܠܲܦܢܝܼܬܼܵܐ ܕܣܵܡܹܗ ܪܸܡܙܵܐ ܀</l>
                <l n="345">:ܫܸܡܥܘܿܢ ܐܲܫܡܲܥ ܩܵܠܵܐ ܚܲܕܼܬܼܵܐ ܒܐܲܪܥܵܐ ܕܪܗ̄ܘܿܡܹܐ</l>
                <l n="346">ܘܐܲܠܸܦ ܐܸܢܘܿܢ ܬܪܲܥ ܡ̇ܪܘܼܬܼܵܐ ܕܚܲܕܼ ܒܵܪܘܿܝܵܐ ܀ </l>

                <pb ed="http://syriaca.org/bibl/1765" n="82"/>
                <l n="347">:ܪܹܫ ܬܲܠܡܝܼܕܹ̈ܐ ܡܛܵܬܹܗ ܐܸܡ̇ܐ ܕܲܡܕܼܝܼ̈ܢܵܬܼܵܐ</l>
                <l n="348">ܘܐܲܝܟ ܕܲܒܼܪܹܫܵܐ ܩ̣ܒܲܥ ܒܵܗ̇ ܥܲܝܢܹ̈ܐ ܕܗܲܝܡܵܢܘܼܬܼܵܐ ܀</l>
                <l n="349">:ܐܲܝܟ ܫܝܼܦܘܿܪܵܐ ܩܥ̣ܵܐ ܒܲܪ ܪܲܥܡܵܐ ܠܐܵܦܸܣܵܝܹ̈ܐ</l>
                <l n="350">ܘܟܲܢܸܫ ܐܸܢܘܿܢ ܠܡܸܡܫܲܥ ܬܲܗܪܵܐ ܕܟܼܵܪܘܿܙܘܼܬܹܗ ܀</l>
                <l n="351">:ܦܲܫܩܹܗ ܠܲܫܡܹܗ ܒܝܲܕܼ ܣܘܼܥܪ݁ܵܢܹܐ ܕܲܚܦܝܼܛܘܼܬܹܗ</l>
                <l n="352">ܕܐܲܪܓܸܿܫ ܒܹܗ ܟܠ ܟܲܕܼ ܩܵܥܹ̇ܐ ܗ̄ܘ̣ܵܐ ܕܬܼܵܘ ܣܲܒܼܘ ܚܲܝܹ̈ܐ ܀</l>
                <l n="353">:ܒܪܲܥܡܵܐ ܕܩܵܠܹܗ ܡܸܬܼܪܲܓܸܿܐ ܗ̄ܘ̣ܵܐ ܠܸܒܵܐ ܕܐ̄ܢܵܫܵܐ</l>
                <l n="354">ܘܡܸܬܼܪܲܟܲܟ ܗ̄ܘ̣ܵܐ ܠܡܸܬܲܠ ܦܹܐܪܹ̈ܐ ܣܲܒܼܪܵܐ ܘܚܘܼܒܵܐ ܀</l>
                <l n="355">:ܡܲܬܿܝ ܦܲܠ̣ܚܵܗ̇ ܠܐܲܪܥܵܐ ܕܲܝܗܘܼܕܼ ܒܩܵܠ ܦܸܬܼܓܼܵܡܵܘ̈ܗܝ</l>
                <l n="356">ܘܐܲܪܡܝܼ ܒܓܼܵܘܵܗ̇ ܙܲܪܥܵܐ ܕܚܲܝܹ̈ܐ ܘܦܸܪܥܲܬ̤ ܫܘܼܒܼܚܵܐ ܀</l>
                <l n="357">:ܐܲܪܥܵܐ ܟܪܝܼܬܵܐ ܕܲܠܠܝܼܚܵܐ ܗ̄ܘ̣ܵܬܼ ܒܝܲܕܼ ܦܸܠ̈ܐܵܬܼܵܐ</l>
                <l n="358">ܬܪܲܨ ܠܵܗ̇ ܫܸܩܝܵܐ ܕܦܘܼܫܵܩ ܐ̄ܪ̈ܵܙܹܐ ܘܲܩܢܵܬ̤ ܚܲܝܠܵܐ ܀</l>
                <l n="359">:ܥܲܡܵܐ ܓܙܝܼܪܵܐ ܕܡܸܫܬܲܒܼܗܲܪ ܗ̄ܘ̣ܵܐ ܒܛܲܒܼܥܵܐ ܕܒܸܣܪܵܐ</l>
                <l n="360">ܚܙ̣ܵܐ ܕܡܸܬܼܪܲܫܡܝܼܢ ܥܲܡܡܹܐ ܒܪܘܼܚܵܐ ܘܬܲܒܿܪܹܗ ܠܛܲܒܼܥܹܐ ܀</l>
                <l n="361">:ܓܲܡܪܹܗ ܠܥܲܡܵܐ ܐܲܝܟ ܚܲܣܝܼܪܵܐ ܒܐܲܝܠܹܝܢ ܕܲܣܢܝܼܩ</l>
                <l n="362">ܘܝܲܗ̣̄ܒܼ ܠܹܗ ܐܘܼܟܼܠܵܐ ܪܘܼܚܵܢܵܝܵܐ ܫܡܵܗܹ̈ܐ ܬܠܵܬܼܵܐ ܀</l>
                <l n="363">:ܒܲܕܼܡܘܼܬܼ ܫܲܒܼܪܵܐ ܡܸܬܼܗܲܓܸܿܐ ܗ̄ܘ̣ܵܐ ܒܲܫܡܵܐ ܕܐܲܒܼܵܐ</l>
                <l n="364">ܘܟܲܕܼ ܐܸܬܼܚܲܟܲܡ ܐܲܠܦܹܗ ܩܢܘܿܡܹ̈ܐ ܬܠܵܬܼܵܐ ܕܲܫܘܹܝܢ ܀</l>
                <l n="365">:ܐܠܝܼܬܼܵܝܘܼܬܼܵܐ ܙܪܲܥ̣ܘ ܟܵܪ̈ܘܿܙܹܐ ܒܐܸܕܼܢܲܝ̈ ܟܠܢܵܫ</l>
                <l n="366">ܘܐܵܘܥܝܼ ܒܐܲܪܥܵܐ ܚܕܼܵܐ ܬܵܘܕܲܝܼܬܼܵܐ ܕܫܸܡ ܒܵܪܘܿܝܵܐ ܀</l>
                <l n="367">:ܠܡܲܪܩܘܿܣ ܢܲܓܼܕܹܿܗ ܩܵܠܵܐ ܕܲܩ̣ܪܵܝܗܝ ܠܘܵܬܼ ܪ̈ܗ̄ܘܿܡ̇ܝܹܐ</l>
                <l n="368">ܘܬܲܪܓܸܿܡ ܬܲܡ̇ܢ ܚܹܝܠ ܣܘܼܥܪ݁ܵܢܹܐ ܕܟܼܵܪܘܿܙܘܼܬܼܵܐ ܀</l>
                <l n="369">:ܐܲܡܫܲܥ ܛܸܒܵܐ ܕܡܲܠܟܵܐ ܚܲܕܼܬܼܵܐ ܒܐܸܕܼܢܲܝ̈ ܡܲܠܟܵܐ</l>
                <l n="370">ܘܲܬܡܲܗ ܡܲܠܟܵܐ ܕܐܸܢ ܐܝܼܬܼ ܡܲܠܟܵܐ ܠܥܸܠ ܡ̣ܢ ܪܹܫܹܗ ܀</l>
                <l n="371">:ܡܲܠܟܵܐ ܘܥܲܡܵܐ ܨܵܬܼܘ ܦܸܬܼܓܼܵܡܵܘ̈ܗܝ ܕܲܒܼܚܝܼܪܝܼܢ ܗ̄ܘ̣ܵܘ</l>
                <l n="372">ܘܩܲܒܸܿܠܘ ܘܲܫܠܸܡ̣ܘ ܕܐܝܼܬܼ ܗ̄ܘ̣ ܡܲܠܟܵܐ ܕܡܲܡܠܸܟ ܥܲܠ ܟܠ ܀</l>
                <l n="373">:ܠܘܼܩܵܐ ܐܲܫܦܲܥ ܫܸܩܝܵܐ ܕܡܸܠܵܘ̈ܗܝ ܒܐܲܪܥܵܐ ܕܡܸܨܪܹܝܢ</l>
                <l n="374">ܘܒܲܕܼܡܘܼܬܼ ܓܝܼܚܘܿܢ ܦܪܲܣ ܥܲܠ ܟܠܢܵܫ ܣܒܲܪܬܼܵܐ ܕܚܲܝܹ̈ܐ ܀</l>
                <l n="375">:ܠܥܸ݂ܙ ܣܘܼܪܝܵܝܵܐ ܥܲܡ ܡܸܨܪܲܝܵܐ ܕܢܘܼܟܼܪܵܝܝܼܢ ܠܹܗ</l>
                <l n="376">ܘܲܟܼܢܲܫ̣ܘ ܨܹܐܕܼܵܘܗܝ ܕܲܡܫܲܥ̣ܘ ܠܸܥܙܹܗ ܕܲܠܗܘܿܢ ܕܵܡܹ̇ܐ ܀</l>
                <l n="377">:ܕܲܡܝܼ ܒܩܵܠܹܗ ܐܲܝܟ ܦܵܪܲܚܬܼܵܐ ܠܘܵܬܼ ܒܲܪ̄ܿܬܼ ܓܸܢܣܵܗ̇</l>
                <l n="378">ܘܲܚܒ݂ܲܫ ܐܸܢܘܿܢ ܠܓܼܵܘ ܡ̣ܢ ܢܸܫ̈ܒܹܿܐ ܕܟܼܵܪܘܿܙܘܼܬܹܗ ܀</l>
                <l n="379">:ܒܕܼܝܼܠܗܘܿܢ ܡܲܠܸܠ ܘܐܲܫܡܲܥ ܐܸܢܘܿܢ ܩܵܠ ܦܘܼܪܩܵܢܵܐ</l>
                <l n="380">ܘܐܲܥܝܼܪ ܐܸܢܘܿܢ ܐܲܝܟ ܕܡ̣ܢ ܫܸܢܵܬܼܵܐ ܠܦܘܼܠܚܵܢ ܚܲܝܹ̈ܐ ܀ </l>

                <pb ed="http://syriaca.org/bibl/1765" n="83"/>
                <l n="381">:ܒܗܵܕܹܐ ܬܸܢܘܲܝ ܐܲܥܬܲܪ ܐܸܢܘܿܢ ܒܚܹܝܠ ܠܵܫܵܢܹ̈ܐ</l>
                <l n="382">ܕܟܼܠܢܵܫ ܢܸܣܲܒܼ ܣܲܒܼܪܵܐ ܛܵܒܼܵܐ ܒܡܸܠܲܬܼ ܦܘܼܘܹܗ ܀</l>
                <l n="383">:ܒܝܲܕܼ ܡ̇ܘܗܲܒܼܬܼܵܐ ܕܲܒܼܠܸܫܵܢܹ̈ܐ ܐܲܠܸܦ ܐܸܢܘܿܢ</l>
                <l n="384">ܠܡܸܪܕܵܐ ܒܐܘܼܪܚܵܐ ܕܟܼܵܪܘܿܙܘܼܬܼܵܐ ܠܟܼܠ ܐܲܪܪ̈ܵܘܵܢ ܀</l>
                <l n="385">:ܒܡܲܡܠܠܵܐ ܚܲܕܼܬܼܵܐ ܣܵܡ̣ܘ ܫܲܬܸܐܣܹ̈ܐ ܕܒܸܢܝܵܢ ܩܘܼܫܬܵܐ</l>
                <l n="386">ܘܫܲܟܼܠܸܠܘ ܘܲܒܼܢ̣ܵܘ ܡ̣ܢ ܟܠ ܥܲܡܡܝܼ̈ܢ ܚܕܼܵܐ ܬܵܘܕܿܝܼܬܼܵܐ ܀</l>
                <l n="387">:ܦܵܘܠܘܿܣ ܓܼܒܼܝܵܐ ܒܥ̣ܵܐ ܒܵܗ̇ ܕܲܗܒܼܵܐ ܫܪܵܪܵܐ ܕܲܟܼܝܵܐ</l>
                <l n="388">ܘܐܲܦܸܠ ܟܠܢܵܫ ܕܐܲܝܟܲܢ ܢܸܒܼܢܸܐ ܚܲܟܿܝܼܡܵܐܝܼܬܼ ܀</l>
                <l n="389">:ܩܵܥܹ̇ܐ ܟܠܢܵܫ ܒܗܲܪ̈ܵܛܝܼܩܹܐ ܦܵܥܠܹ̈ܐ ܢܟܼܝܼܠܹ̈ܐ</l>
                <l n="390">ܕܠܵܐ ܠܲܡ ܬܸܒܼܢܘܿܢ ܥܡܝܼܪܵܐ ܘܟܼܘܼ̈ܒܹܿܐ ܒܗܵܢ ܒܸܢܝܵܢܵܐ ܀</l>
                <l n="391">:ܠܹܗ ܦܲܐܝܵܐ ܗ̣̄ܘܵܬܼ ܠܲܡܙܲܗܵܪܘ ܠܘܵܬܼ ܒܲܝܬܵܝܹ̈ܐ</l>
                <l n="392">ܘܗܘ̤ ܝܵ̇ܕܲܥ ܗ̄ܘ̣ܵܐ ܠܡܸܒܼܚܲܪ ܝܲܥܪܵܐ ܕܒܸܢܝܵܢ ܥܵܘ̣ܠܵܐ ܀</l>
                <l n="393">:ܐܲܝܟ ܪܲܒܿܚܲܝܠܵܐ ܒܪܹܫ ܡܲܫܪܝܼܬܼܵܐ ܡܠܲܒܸܿܒܼ ܟܠܫܵܥ</l>
                <l n="394">ܕܠܵܐ ܐ̄ܢܵܫ ܢܸܫܠܲܚ ܙܲܝܢܵܐ ܕܪܘܼܚܵܐ ܕܠܵܐ ܢܸܬܼܚܲܝܲܒܼ ܀</l>
                <l n="395">:ܡܲܠܸܦ ܦܘܼܪ̈ܣܹܐ ܕܐܲܝܟܲܢ ܢܲܩܪܸܒܼ ܪܘܼܚܵܢܵܐܝܼܬܼ</l>
                <l n="396">ܘܲܡܚܵܘܸܐ ܠܲܢ ܕܲܒܼܥܸܠܕܲܪܲܢ ܪܘܼܚܵܢܵܝܵܐ ܗ̄ܘ̣ ܀</l>
                <l n="397">:ܠܒܲܫܘ ܠܲܡ ܩܘܼܫܬܵܐ ܣܘܝܸܡܘ ܣܲܢܘܲܪܬܵܐ ܕܦܘܼܪܩܵܢ ܚܲܝܹ̈ܐ</l>
                <l n="398">ܘܐܲܚܘܿܕܼܘ ܣܲܝܦܵܐ ܕܡܸܠܲܬܼ ܪܘܼܚܵܐ ܒܪܸ̈ܥܝܵܢܲܝܟܿܘܿܢ ܀</l>
                <l n="399">:ܗܵܐ ܐܲܠܸܦ ܠܲܢ ܦܵܠܚܵܐ ܕܪܘܼܚܵܐ ܙܢܲܝ̈ ܬܲܡܼܬܿܘܼܫܵܐ</l>
                <l n="400">ܬܵܘ ܢܸܬܿܛܲܝܲܒܼ ܠܡܸܠܒܲܫ ܙܲܝܢܵܐ ܒܛܲܟܼܣܵܐ ܕܝܼܠܹܗ ܀</l>
                <l n="401">:ܗܵܐ ܕܪܲܫܘ ܐܘܼܪܚܵܐ ܕܟܼܵܪܘܿܙܘܼܬܼܵܐ ܥܲܒܼܕܲܝ̈ ܡܲܠܟܵܐ</l>
                <l n="402">ܬܵܘ ܢܸܪܕܹܿܐ ܒܵܗ̇ ܠܘܲܥܕܵܐ ܕܚܲܝܹ̈ܐ ܕܠܵܐ ܫܘܼܠܵܡܵܐ ܀</l>
                <l n="403">:ܗܵܐ ܢܦܲܩ̣ܘ ܦܲܠ̣ܚܘܼܗ̇ ܠܐܲܪܥܵܐ ܕܟܼܘܼ̈ܒܹܿܐ ܒܝܲܕܼ ܚܲܫܲܝ̈ܗܘܿܢ</l>
                <l n="404">ܢܸܥܩܘܿܪ ܡܸܢܵܗ̇ ܝܼܥܪܵܐ ܕܐܵܘܥܝܼ ܡܸܨܥܲܬܼ ܚܸܛܹ̈ܐ ܀</l>
                <l n="405">:ܗܵܐ ܦܬ݂ܲܚܘ ܬܲܪ̈ܥܹܐ ܕܐܲܚܝܼܕܝܼܢ ܗ̄ܘ̣ܵܘ ܒܐܲܦܲܝ̈ ܐ̇̄ܢܵܫܵܐ</l>
                <l n="406">ܬܵܘ ܢܸܬܼܚܲܦܲܛ ܕܠܵܐ ܢܸܬܿܬܲܚܕܲܘܼܢ ܒܪܲܦܝܘܼܬܼ ܢܲܦܫܲܢ ܀</l>
                <l n="407">:ܗܵܐ ܙܩܲܪܘ ܢܲܚܬܵܐ ܕܗܲܝܡܵܢܘܼܬܼܵܐ ܒܥܘܼܒܵܐ ܕܡܲܝ̈ܵܐ</l>
                <l n="408">ܢܟܲܣܸܐ ܟܠܢܵܫ ܟܹܐܒܹ̈ܐ ܕܦܲܓܼܪܹܗ ܘܡܘܼܡܹ̈ܐ ܕܢܲܦܫܹܗ ܀</l>
                <l n="409">ܗܵܐ ܚ̣ܫܲܠ ܙܲܝܢܵܐ ܠܲܩܪ̈ܲܒܼܬܼܵܢܹܐ ܕܙܲܕܿܝܼܩܘܼܬܼܵܐ ܀</l>
                <l n="410">ܠܵܐ ܢܸܬܼܪܲܦܸܐ ܩܕܼܵܡ ܨܸܢ̈ܥܵܬܹܗ ܕܐܵܟܹ̇ܠܩܲܪܨܵܐ ܀</l>
                <l n="411">:ܗܵܐ ܐܲܠܸܦܘ ܠܲܢ ܕܐܲܝܟܲܢ ܢܸܙܟܸܿܐ ܘܲܒܼܡܵܢ ܚܵܐܹ̇ܒܼ</l>
                <l n="412">ܢܩܲܒܸܿܠ ܓܼܐܪ̈ܵܘܗܝ ܒܣܲܟܿܪܵܐ ܕܟܼܝܼܪܵܐ ܕܗܲܝܡܵܢܘܼܬܼܵܐ ܀</l>
                <l n="413">:ܗܵܐ ܦܬ݂ܲܚܘ ܓܲܙܵܐ ܕܲܡܠܸܐ ܛܘܼܒܹ̈ܐ ܩܕܼܵܡ ܢܵܣܘܿܒܹ̈ܐ</l>
                <l n="414">ܢܸܣܲܒܼ ܡܲܓܵܢ ܘܢܸܬܸܿܠ ܡܲܓܵܢ ܘܢܸܚܸܐ ܘܢܲܚܸܐ ܀</l>
                <l n="415">:ܗܵܐ ܢܒܲܥ̣ ܫܸܩܝܵܐ ܪܘܼܚܵܢܝܵܐ ܠܐܲܪ̈ܥܵܢܵܝܹܐ</l>
                <l n="416">ܢܲܫܩܸܐ ܠܢܲܦܫܲܢ ܘܠܲܟܼ̈ܢܵܘܵܬܲܢ ܡ̣ܢ ܚܲܠܝܘܼܬܹܗ ܀</l>
                <l n="417">ܗܵܐ ܕܢܲܚ̣ ܫܸܡܫܵܐ ܕܙܲܕܿܝܼܩܘܼܬܼܵܐ ܒܓܼܵܘ ܚܸܫܘܿܟܹ̈ܐ: </l>

                <pb ed="http://syriaca.org/bibl/1765" n="84"/>
                <l n="418">ܢܸܪܕܿܘܿܦ ܛܘܼܥܝܲܝ ܚܸܫܟܵܐ ܕܲܬܼܪܹܝܢ ܡ̣ܢ ܪܸܥܝܵܢܲܢ ܀</l>
                <l n="419">:ܕܠܵܐ ܣܵܦ̇ܩܝܼܢܲܢ ܠܲܓܼܡܝܼܪܘܼܬܼܵܐ ܐܲܝܟ ܟܵܪ̈ܘܿܙܹܐ</l>
                <l n="420">ܢܲܪܡܸܐ ܡܸܠܹ̈ܐ ܚܠܵܦ ܣܘܼܥܪ݁ܵܢܹܐ ܐܲܝܟ ܫܵܡܘܿܢܵܐ ܀</l>
                <l n="421">:ܕܟܲܪܝܵܐ ܡܸܠܬܲܢ ܕܬܸܡܛܸܐ ܠܪܵܘܡ̇ܐ ܕܕܘܼܒܵܪ݁ܲܝܗܘܿܢ</l>
                <l n="422">ܢܸܚܙܘܿܩ ܥܲܡܗܘܿܢ ܒܚܘܼܒܵܐ ܕܢܲܦܫܵܐ ܕܩܠܝܼܓܼ ܓܸܦܹܗ ܀</l>
                <l n="423">:ܢܸܩܥܸܐ ܥܲܡܗܘܿܢ ܚܕܼܵܐ ܬܵܘܕܿܝܼܬܼܵܐ ܠܚܲܕܼ ܒܵܪܘܿܝܵܐ</l>
                <l n="424">ܕܐܲܥܬܲܪ ܟܠܵܐ ܡ̣ܢ ܡ̇ܘܗܲܒܼܬܼܵܐ ܕܪܲܒܿܘܼܬܼ ܚܲܝܠܹܗ ܀</l>
            </div>

        </body>
    </text>
</TEI>
