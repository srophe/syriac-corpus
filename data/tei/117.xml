<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8618">On Joseph (Memra
                    9) - <foreign xml:lang="syr">ܡܺܐܡܪܳܐ ܕܬܶܫܥܳܐ ܕܥܰܠ ܝܰܘܣܶܦ</foreign></title>
                <title xml:lang="en" level="s" ref="http://syriaca.org/work/8527">Memre on
                    Joseph</title>
                <title level="s">The Oxford-BYU Syriac Corpus</title>
                <author ref="http://syriaca.org/person/42">Jacob of Serugh</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
                    <name type="person" ref="http://syriaca.org/person.xml#moez">Michael Oez</name>
                </respStmt>
            </titleStmt>
            <editionStmt>
                <edition n="0.1"/>
                <respStmt>
                    <resp>based upon</resp>
                    <name><ptr target="#sourceDesc1"/></name>
                </respStmt>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>The Oxford-BYU Syriac Corpus</authority>
                <idno type="URI">https://syriaccorpus.org/117</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc xml:id="sourceDesc1">
                <msDesc>
                    <msIdentifier>
                        <settlement>Vatican City</settlement>
                        <repository>Vatican Library</repository>
                        <idno type="shelfmark">Syr. 117</idno>
                        <altIdentifier type="preferred">
                            <idno>Vat. sir. 117</idno>
                        </altIdentifier>
                        <altIdentifier>
                            <idno type="URI">http://syriaca.org/manuscript/2294</idno>
                        </altIdentifier>
                    </msIdentifier>
                </msDesc>
            </sourceDesc>
        </fileDesc>
        <encodingDesc>
            <editorialDecl>
                <p>The Oxford-BYU Syriac Corpus is a joint project of the University of Oxford and
                    Brigham Young University in collaboration with Vanderbilt University and the
                    Initiative for Digital Humanities, Media, and Culture at Texas A&amp;M
                    University.</p>
                <!-- Look at editorialDecl desription in P5 for labels (https://www.tei-c.org/release/doc/tei-p5-doc/en/html/ref-editorialDecl.html) and use as necessary to describe the corpus/text in question -->
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc status="UncorrectedTranscription">
             <change when="2018-05-01" who="http://syriaca.org/person.xml#jwalters">Edited source information, status, and type of text</change>
            <change when="2017-07-04" who="http://syriaca.org/person.xml#jwalters">Edited text
                structure</change>
            <change when="2017-04-23" who="http://syriaca.org/person.xml#jwalters">Created:
                file</change>

        </revisionDesc>
    </teiHeader>
    <text type="ManuscriptTranscription">
        <body>
            <div type="title">
                <ab xml:lang="syr">ܡܺܐܡܪܳܐ ܕܬܶܫܥܳܐ ܕܥܰܠ ܝܰܘܣܶܦ</ab>
            </div>
            <div type="rubric" xml:lang="syr">
                <l>ܡܺܐܡܪܳܐ ܕܬܶܫܥܳܐ ܕܥܰܠ ܝܰܘܣܶܦ</l>
                <l>ܘܥܰܠ ܐܰܚܰܘ̈ܗ̱ܝ ܟܰܕ ܢܚܶܬ ܕܢܶܙܒܢܽܘܢ ܥܒܽܘܪܳܐ</l>
                <l>ܕܺܝܠܶܗ ܩܰܕܺܝܫܳܐ ܡܳܪܝ̱ ܝܰܥܩܽܘܒ ܡܰܠܦܳܢܳܐ</l>
            </div>
            <div type="text" xml:lang="syr">
                <l n="1">ܗܰܘ ܫܰܦܺܝܪܳܐ ܝܰܘܣܶܦ ܕܰܢܨܰܚ ܒܶܝܬ ܡܶܨܪ̈ܳܝܶܐ</l>
                <l n="2">ܡܠܽܘܳܐ ܪܰܒܳܐ ܝܰܗ̱ܒ ܠܺܝ ܒܡܺܐܡܪܶܗ ܕܶܐܡܰܠܶܠ ܒܶܗ</l>
                <l n="3">ܦܬܰܚ ܩܶܪܝܳܢܶܗ ܘܣܼܳܡ ܠܺܝ ܘܰܥܕܳܐ ܕܰܫܟܚ̈ܳܬ݂ܳܐ</l>
                <l n="4">ܘܗܳܐ ܡܰܠܐܶܐ ܠܺܝ ܕܳܐܓ݂ܿܠܳܐ ܐ̱ܪ̈ܳܙܶܐ ܕܰܟܣܸܺܝܢ ܗ̱ܘܰܘ ܒܶܗ</l>
                <l n="5">ܣܺܝܡܬܰܐ ܗ̱ܘ ܫܰܪܒܶܗ ܘܦܰܬܚܶܗ ܩܕܳܡܰܝ ܥܰܬܺܝܪܳܐܺܝܬ݂</l>
                <l n="6">ܘܗܳܐ ܡܓܰܪܶܓ ܠܺܝ ܕܶܐܣܒܽܘܠ ܡܶܢܶܗ ܟܰܫܺܝܪܳܐܺܝܬ݂</l>
                <l n="7">ܟܡܰܐ ܗ̱ܘ ܣܳܦܶܩ ܐܶܢܳܐ ܘܠܶܐܡܰܬ݂ܝ ܐܰܘܦܶܐ ܕܰܡܚܺܝܠܳܐ ܐ̱ܢܳܐ</l>
                <l n="8">ܕܡܺܐܡܪܶܗ ܕܓܰܒܪܳܐ ܠܳܐ ܡܶܣܬܰܝܰܟ ܒܰܐܪ̈ܺܝܟ݂ܬ݂ܳܐ</l>
                <l n="9">ܥܠܰܘܗ̱ܝ ܒܰܠܚܽܘܕܰܘܗ̱ܝ ܐܶܠܽܘ ܫܶܩܠܶܬ ܠܰܡܰܡܠܳܠܽܘ</l>
                <l n="10">ܟܒܰܪ ܣܿܳܦܶܩ ܗܘܺܝܬ ܐܰܘ ܡܰܘܦܶܐ ܗܘܝܬ ܘܰܡܣܰܝܰܟ ܗܘܺܝܬ݂</l>
                <l n="11">ܘܰܕܢܩܺܝܦܽ ܗ̱ܘ ܠܫܰܪܒܶܗ ܐ̱ܪܳܙܶܗ ܕܒܰܪ ܐܰܠܳܗܳܐ </l>
                <l n="12">ܒܓܶܠܝܳܐ ܐܶܩܥܶܐ ܕܠܳܐ ܣܿܳܦܶܩ ܐ̱ܢܳܐ ܕܚܰܣܺܝܼܢܽ ܗ̱ܘ ܡܶܢܝ̱ </l>
                <l n="13">ܐܶܠܽܘ ܠܡܳܪܰܢ ܠܳܐ ܕܳܡܶܐ ܗ̱ܘܳܐ ܒܰܥܒܺܝ̈ܕܳܬ݂ܗ</l>
                <l n="14">ܐܺܝܬ݂ܰܘܗ̱ܝ ܐܰܘܦܺܝ ܡܺܐܡܪܶܗ ܘܫܰܪܒܶܗ ܒܦܳܣܺܝ̈ܩܳܬ݂ܐ</l>
                <l n="15">ܐܶܠܽܘ ܕܡܽܘܬ݂ܶܗ ܕܒܰܪ ܐܰܠܳܗܳܐ ܠܳܐ ܨܺܝܼܪܳܐ ܒܶܗ</l>
                <l n="16">ܒܰܙܥܽܘܪ̈ܝܳܬ݂ܐ ܡܶܫܬܰܠܰܡ ܗ̱ܘܳܐ ܘܚܰܦܝܶܗ ܫܶܬܩܳܐ</l>
                <l n="17">ܘܥܰܠ ܕܰܡܫܺܝܚܳܐ ܥܙܺܝܼܠ ܒܶܗ ܒܡܺܐܡܪܳܐ ܠܳܐ ܡܶܫܬܰܠܰܡ</l>
                <l n="18">ܕܝܰܡܰܐ ܗ̱ܘ ܪܰܒܳܐ ܕܠܳܐ ܐ̱ܢܳܫ ܡܶܡܬ݂ܘܡ ܩܳܡ ܥܰܠ ܣܳܟܶܗ</l>
                <l n="19">ܐܶܪܕܶܐ ܗܳܫܳܐ ܒܫܰܪܒܶܗ ܕܝܰܘܣܶܦ ܩܰܠܺܝܠܳܐܺܝܬ݂</l>
                <l n="20">ܟܰܕ ܢܿܳܛܰܪ ܐ̱ܢܳܐ ܚܰܪܬ݂ܗ ܕܡܺܐܡܪܳܐ ܠܐ̱ܪܳܙܳܐ ܪܰܒܳܐ</l>
                <l n="21">ܩܼܳܡ ܟܰܫܺܝܪܳܐ ܒܰܐܪܥܳܐ ܕܡܶܨܪܶܝܢ ܠܰܡܦܰܪܢܳܣܽܘ</l>
                <l n="22">ܘܰܒܣܽܘܢܩܳܢܶܗ ܪܳܒܼܰܬ ܐܰܪܥܳܐ ܕܬܺܐܬ݂ܶܐ ܨܶܝܕܰܘܗ̱ܝ</l>
                <l n="23">ܕܳܠܘ ܘܶܐܬ݂ܟܰܢܰܫܘ ܐܰܬ݂ܪ̈ܰܘܳܬ݂ܐ ܘܰܡܕܺܝܢ̈ܳܬ݂ܐ</l>
                <l n="24">ܕܡܶܢ ܨܶܝܕ ܝܰܘܣܶܦ ܢܶܣܒܽܘܢ ܣܰܒܥܳܐ ܠܟܰܦ̈ܢܶܐ ܕܰܒܗܽܘܢ</l>
                <l n="25">ܐܰܝܟ ܙܳܝܽܘܢܳܐ ܗ̱ܘܳܐ ܠܰܒܪܺܝܬ݂ܐ ܕܣܢܺܝܩܳܐ ܗܘܳܬ݂݀</l>
                <l n="26">ܘܒܰܙܒܰܢ ܟܰܦܢܳܐ ܡܰܐܚܶܐ ܗ̱ܘܳܐ ܠܳܗ̇ ܒܣܰܝܒܳܪܽܘܬ݂ܐ </l>
                <l n="27">ܐܰܘܦܺܝܼ ܥܒܽܘܪܳܐ ܕܟܽܠ ܥܰܬܺܝܪ̈ܶܐ ܡܶܢ ܐܰܪ̈ܥܳܬ݂ܐ</l>
                <l n="28">ܘܶܐܬܢܰܨܰܚ ܗ̱ܘܳܐ ܐܶܣܢܶܗ ܕܝܰܘܣܶܦ ܒܟܽܠ ܐܰܬ݂ܪ̈ܰܘܳܢ</l>
                <l n="29">ܗܳܝܕܶܝܢ ܥܼܰܠ ܗ̱ܘܳܐ ܟܰܦܢܳܐ ܠܺܝܗܽܘܕ ܛܳܠܡܰܬ݀ ܩܽܘܫܬܳܐ</l>
                <l n="30">ܕܢܰܝܬܶܐ ܐܶܢܽܘܢ ܠܰܐܚ̈ܶܐ ܢܟ݂ܺܝܠܶܐ ܨܶܝܕ ܫܰܪܺܝܪܳܐ</l>
                <l n="31">ܥܰܠ ܣܽܘܢܩܳܢܳܐ ܘܰܦܟ݂ܪ ܐܶܢܽܘܢ ܡܰܪܺܝܪܳܐܺܝܬ݂</l>
                <l n="32">ܕܰܒܣܶܓܕ̈ܰܬ݂ܗܽܘܢ ܢܶܦܠܽܘܢ ܩܽܘܕܡܰܘܗ̱ܝ ܟܰܕ ܠܳܐ ܨܳܒܶܝܢ</l>
                <l n="33">ܗܘܳܐ ܗ̱ܘܳܐ ܠܶܗ ܓܶܝܪ ܝܰܘܡܳܐ ܠܚ̈ܶܠܡܶܐ ܘܰܠܓܶܠܝ̈ܳܢܶܐ</l>
                <l n="34">ܕܢܶܬ݂ܦܰܫܩܽܘܢ ܗ̱ܘܰܘ ܢܰܗܺܝܪܳܐܺܝܬ ܐܰܝܟ ܕܶܐܫܬܰܡܰܫܘ</l>
                <l n="35">ܘܰܩܼܪܳܐ ܝܰܥܩܽܘܒ ܣܳܒܳܐ ܠܰܒܢܰܘ̈ܗ̱ܝ ܘܫܰܕܰܪ ܐܶܢܽܘܢ</l>
                <l n="36">ܠܰܐܪܥܳܐ ܕܡܶܨܪܶܝܢ ܡܶܛܽܠ ܟܰܦܢܳܐ ܕܰܐܠܶܨ ܐܶܢܽܘܢ</l>
                <l n="37">ܠܬܰܪܥܶܗ ܕܝܰܘܣܶܦ ܢܓܼܰܕ ܣܽܘܢܩܳܢܳܐ ܘܰܐܝܬܺܝ ܐܶܢܽܘܢ</l>
                <l n="38">ܕܢܺܐܬ݂ܘܢ ܢܶܚܼܙܽܘܢ ܗܿܳܝ ܪܰܒܽܘܬ݂ܐ ܕܒܶܣܪܰܬ ܐܶܢܽܘܢ</l>
                <l n="39">ܚܼܙܰܘ ܚܰܣ̈ܳܡܶܐ ܠܛܰܠܝܳܐ ܚܣܺܝܼܡܳܐ ܕܶܐܙܕܰܒܰܢ ܗ̱ܘܳܐ</l>
                <l n="40">ܕܰܐܚܺܝܕ ܥܳܠܡܳܐ ܘܰܡܕܰܒܰܪ ܠܶܗ ܡܳܪܳܢܳܐܺܝܬ݂</l>
                <l n="41">ܚܳܝܪܺܝܢ ܗ̱ܘܰܘ ܒܶܗ ܒܗܿܰܘ ܒܰܪ ܚܺܐܪ̈ܶܐ ܕܰܗܘܼܳܐ ܥܰܒܕܳܐ</l>
                <l n="42">ܕܰܥܒܺܝܕ ܡܳܪܳܐ ܠܟ݂ܠܳܗ̇ ܡܶܨܪܶܝܢ ܐܳܦ ܦܳܩܶܕ ܒܳܗ̇ </l>
                <l n="43">ܚܙܰܐܘܽܗ̱ܝ ܕܰܠܒܺܝܫ ܫܽܘܒܚܳܐ ܘܰܫܡܳܐ ܘܦܳܩܽܘܕܽܘܬ݂ܐ</l>
                <l n="44">ܘܰܐܚܺܝܕ ܒܺܐܝܕܶܗ ܟܽܠܶܗ ܛܽܘܒܳܐ ܘܥܽܘܬ݂ܪܳܐ ܕܰܐܪܥܳܐ</l>
                <l n="45">ܘܗܽܘܼ ܒܰܠܚܽܘܕܰܘܗ̱ܝ ܝܿܳܗܶܒ ܣܰܒܥܳܐ ܠܰܐܬ݂ܪ̈ܰܘܳܬ݂ܐ</l>
                <l n="46">ܘܰܫܟܺܝܼܚܳܐ ܠܶܗ ܥܠܰܠܬ݂ܐ ܪܰܒܬ݂ܳܐ ܘܠܰܐܚܪܺܢܳܐ ܠܳܐ</l>
                <l n="47">ܘܨܳܕܶܝܢ ܬܰܪ̈ܥܶܐ ܕܟܽܠ ܥܰܬܺܝܪ̈ܶܐ ܘܕܺܝܠܶܗ ܪܳܥܶܡ</l>
                <l n="48">ܘܡܶܬ݂ܟܰܫܦܺܝܢ ܠܶܗ ܡܳܪ̈ܰܘܳܬ݂ܐ ܕܰܢܙܽܘܢ ܐܶܢܽܘܢ</l>
                <l n="49">ܘܣܳܓ݂ܕܺܝܢ ܗ̱ܘܰܘ ܠܶܗ ܒܽܘܟܳܢ̈ܶܝܗܿ ܕܰܐܪܥܳܐ ܕܢܰܐܚܶܐ ܐܶܢܽܘܢ</l>
                <l n="50">ܘܪܳܗܛܳܐ ܠܪܶܓܠܶܗ ܡܶܨܪܶܝܢ ܘܰܦܠܰܫܬ ܥܰܡ ܚܰܒܪ̈ܳܬ݂ܗܿ</l>
                <l n="51">ܘܬܰܗܺܝܪܳܐ ܒܶܗ ܝܺܗܽܘܕ ܘܰܟܢܰܥܢ ܘܥܳܡܽܘܪ̈ܰܝܗܶܝܢ</l>
                <l n="52">ܘܫܰܦܺܝܪܳܐ ܠܶܗ ܗܿܳܝ ܪܰܒܽܘܬ݂ܐ ܕܶܐܬ݂ܝܰܗܒܰܬ ܠܶܗ</l>
                <l n="53">ܘܰܡܟܰܢܶܐ ܠܶܗ ܪܺܝܫܳܢܽܘܬ݂ܐ ܘܫܰܠܺܝܛܽܘܬ݂ܐ</l>
                <l n="54">ܘܡܳܪ̈ܰܝ ܐܰܬ݂ܪܳܐ ܥܒܺܝܼܕܺܝܢ ܥܰܒ̈ܕܶܐ ܘܡܶܫܬܰܡܥܺܝܢ ܠܶܗ</l>
                <l n="55">ܘܰܒܡܰܠܟܽܘܬ݂ܗܿ ܕܡܶܨܪܶܝܢ ܫܰܠܺܝܛ ܘܰܡܕܰܒܰܪ ܠܳܗ̇ </l>
                <l n="56">ܘܰܡܥܰܛܰܦ ܗ̱ܘܳܐ ܡܕܰܒܪܳܢܽܘܬ݂ܐ ܘܦܳܩܽܘܕܽܘܬ݂ܐ</l>
                <l n="57">ܚܙܰܐܘܽܗ̱ܝ ܐܰܚ̈ܶܐ ܠܰܐܚܳܐ ܛܠܺܝܼܡܳܐ ܒܫܽܘܒܚܳܐ ܪܰܒܳܐ</l>
                <l n="58">ܘܰܢܦܼܰܠܘ ܩܽܘܕܡܰܘܗ̱ܝ ܥܰܠ ܐܰܦܰܝ̈ܗܽܘܢ ܟܰܕ ܪܰܬ݂ܺܝܬ݂ܺܝܢ</l>
                <l n="59">ܣܓ݂ܕ̈ܝ ܗܘ̈ܰܝ ܟܰܦ̈ܶܐ ܚܰܪ̈ܘܳܒܳܬ݂ܐ ܘܰܣܪ̈ܺܝܩܳܬ݂ܐ</l>
                <l n="60">ܠܟܰܦܶܗ ܕܝܰܘܣܶܦ ܡܰܠܝܰܬ ܣܰܒܥܳܐ ܬܬܰܪܣܶܐ ܐܶܢܽܘܢ</l>
                <l n="61">ܟܽܘܟ̈ܒܶܐ ܚܙܰܐܘܽܗ̱ܝ ܐܰܝܟ ܠܺܐܝܡܳܡܳܐ ܪܰܒܳܐ ܕܰܕܢܰܚ</l>
                <l n="62">ܘܰܣܓ݂ܶܕܘ ܗܘܰܘ ܠܶܗ ܒܙܰܠܺܝܩ̈ܰܘܗ̱ܝ ܚܰܦܺܝܼ ܐܶܢܽܘܢ</l>
                <l n="63">ܕܢܰܚܼ ܦܽܘܫܳܩܳܐ ܕܚܶܠܡ̈ܶܐ ܬܰܡܳܢ ܢܰܗܺܝܪܳܐܺܝܬ </l>
                <l n="64">ܕܟܰܘܟ̈ܒܶܐ ܘܟܰܦ̈ܶܐ ܣܓܶܕܘ ܠܶܗ ܠܛܰܠܝܳܐ ܒܟܶܢܫܳܐ ܕܰܐܚܰܘ̈ܗ̱ܝ </l>
                <l n="65">ܫܡܰܝܳܐ ܘܰܐܪܥܳܐ ܒܕܽܘܒܳܪ̈ܰܝܗܽܘܢ ܠܶܗ ܝܰܩܪ̈ܰܝ ܗܘ̈ܰܝ </l>
                <l n="66">ܘܰܒܟ݂ܠ ܓܶܐܘ̈ܳܢ ܣܰܡܟܺܝܗ̱ܝ ܕܰܢܩܽܘܡ ܥܰܠ ܪܰܒܽܘܬ݂ܐ</l>
                <l n="67">ܡܳܪܶܐ ܒܪܺܝܬ݂ܐ ܝܰܗ̱ܒ ܠܶܗ ܥܽܘܫܢܳܐ ܘܓܰܢ̱ܒܳܪ̈ܽܘܬ݂ܐ</l>
                <l n="68">ܘܰܒܥܰܠ̈ܳܠܬ݂ܳܐ ܕܪܰܘܡܳܐ ܘܥܽܘܡܩܳܐ ܫܰܒܚܶܗ ܘܺܝܼܪܶܒ</l>
                <l n="69">ܫܕܶܝܢ ܛܳܠܽܘ̈ܡܶܐ ܥܰܠ ܐܰܦܰܝ̈ܗܽܘܢ ܩܽܘܕܡܰܬ ܝܰܘܣܶܦ </l>
                <l n="70">ܘܗܿܰܘ ܕܰܛܠܺܝܼܡ ܗ̱ܘܳܐ ܪܳܡ ܘܰܡܥܰܠܰܝ ܥܰܠ ܡܰܪܟܰܒܬ݂ܐ</l>
                <l n="71">ܡܡܰܟܳܐ ܘܫܰܕܝܳܐ ܗܳܝ ܪܰܒܽܘܬ݂ܐ ܡܰܠܝܰܬ ܥܽܘܫܢܳܐ </l>
                <l n="72">ܩܕܳܡ ܡܰܟܺܝܼܟܳܐ ܪܰܕܦܶܗ ܚܣܳܡܳܐ ܥܕܰܡܳܐ ܕܺܝܪܶܒ</l>
                <l n="73">ܣܓܶܕܘ ܗܘܰܘ ܗܳܟ݂ܺܝܠ ܐܰܚ̈ܰܝ ܝܰܘܣܶܦ ܥܰܠ ܐܰܦܰܝ̈ܗܽܘܢ</l>
                <l n="74">ܘܰܒܥܼܰܘ ܡܶܢܶܗ ܥܒܽܘܪܳܐ ܠܟܰܦ̈ܢܶܐ ܕܰܒܒܳܬܰܝ̈ܗܽܘܢ</l>
                <l n="75">ܚܼܙܳܐ ܗ̱ܘܳܐ ܐܶܢܽܘܢ ܘܺܝܕܰܥ ܐܶܢܽܘܢ ܢܰܗܺܝܪܳܐܺܝܬ݂</l>
                <l n="76">ܘܰܫܪܺܝ ܒܢܶܟ݂ܠܳܐ ܢܫܰܐܶܠ ܐܶܢܽܘܢ ܡܿܰܢܽܘܼ ܐܰܢ̱ܬܽܘܢ</l>
                <l n="77">ܓܳܫܽܘ̈ܫܶܐ ܐܰܢ̱ܬܽܘܢ ܕܶܐܬ݂ܘ ܢܶܚܼܙܽܘܢ ܛܶܐܒܳ̈ܗܿ ܕܰܐܪܥܳܐ</l>
                <l n="78">ܐܳܦ ܝܼܺܕܺܝܥܳܐ ܗ̱ܝ ܣܺܝܥܳܬ݂ܟ݂ܽܘܢ ܕܰܢܟܺܝ̈ܠܶܐ ܐܰܢ̱ܬܽܘܢ</l>
                <l n="79">ܐܳܡܪܺܝܢ ܗܳܠܶܝܢ ܠܳܐ ܓܳܫܽܘ̈ܫܶܐ ܘܠܳܐ ܕܰܓ̈ܳܠܶܐ</l>
                <l n="80">ܐܶܠܳܐ ܟܺܐܢ̈ܶܐ ܘܰܒܢ̈ܰܝ ܟܺܐܢ̈ܶܐ ܘܪ̈ܳܚܡܰܝ ܩܽܘܫܬܳܐ</l>
                <l n="81">ܬܪ̈ܶܥܣܰܪ ܡܶܢܰܢ ܐܰܘܠܶܕ ܐܰܒܽܘܢ ܣܳܒܳܐ ܝܰܥܩܽܘܒ</l>
                <l n="82">ܘܗܳܐ ܚܰܕ ܨܶܝܕܰܘܗ̱ܝ ܘܚܰܕ ܐܶܒܰܕ ܠܶܗ ܘܗܳܪܟܳܐ ܥܶܣܪܳܐ</l>
                <l n="83">ܘܡܶܫܬܰܩܰܠ ܗ̱ܘܳܐ ܥܠܰܝܗܽܘܢ ܝܰܘܣܶܦ ܚܰܟܺܝܡܳܐܺܝܬ݂</l>
                <l n="84">ܕܗܰܘ ܥܽܘܗܕܳܢܳܐ ܕܚܶܠ̈ܡܶܐ ܕܳܠ ܒܶܗ ܢܶܫܚܽܘܩ ܐܶܢܽܘܢ</l>
                <l n="85">ܕܢܶܫܬܰܪܰܪ ܗ̱ܘܳܐ ܦܫܳܪܶܗ ܕܚܶܠܡܳܐ ܒܣܶܓܕܰܬ ܐܰܚܰܘ̈ܗ̱ܝ</l>
                <l n="86">ܟܰܕ ܡܶܬ݂ܟܰܦܦܺܝܢ ܘܰܡܦܺܝܣܺܝܢ ܠܶܗ ܕܢܼܶܫܪܳܐ ܐܶܢܽܘܢ</l>
                <l n="87">ܣܿܳܓܕܽܝܢ ܗ̱ܘܰܘ ܠܶܗ ܘܒܿܳܥܶܝܢ ܡܶܢܶܗ ܕܰܢܚܽܘܢ ܐܶܢܽܘܢ</l>
                <l n="88">ܐܰܝܟ ܕܳܐܦ ܟܰܦ̈ܶܐ ܠܟܰܦܶܗ ܒܚܶܠܡܳܐ ܣܓܼܰܕ̈ܝ ܟܰܕ ܕܳܡܺܝܟ݂</l>
                <l n="89">ܡܫܿܰܦܠܺܝܢ ܘܰܫܕܶܝܢ ܐܰܪ̈ܝܰܘܳܬ݂ܐ ܡܶܠ̈ܰܝܝ ܥܽܘܫܢܳܐ </l>
                <l n="90">ܩܕܳܡ ܗܰܘ ܐܶܡܪܳܐ ܕܒܰܣܒܶܣܘ̱ ܘܰܫܼܕܰܘ ܡܶܢ ܨܶܝܕܰܝܗܽܘܢ</l>
                <l n="91">ܡܶܬ݂ܩܰܫܶܐ ܗ̱ܘܳܐ ܥܠܰܝܗܽܘܢ ܝܰܘܣܶܦ ܐܰܝܟ ܚܰܟܺܝܼܡܳܐ</l>
                <l n="92">ܕܟܰܕ ܣܿܳܓ݂ܕܺܝܢ ܠܶܗ ܢܶܬ݂ܦܰܫܪܽܘܢ ܗ̱ܘܰܘ ܚܶܠ̈ܡܶܐ ܕܰܚܠܰܡ</l>
                <l n="93">ܗܿܳܝ ܡܰܕܰܐܬܳܐ ܕܝܰܗ̱ܒܘ̱ ܠܶܗ ܚܶܠ̈ܡܶܐ ܡܶܢ ܨܶܝܕ ܐܰܚܰܘ̈ܗ̱ܝ</l>
                <l n="94">ܬܳܒܿܰܥ ܗ̱ܘܳܐ ܠܗܽܘܢ ܢܶܣܰܒ ܡܶܢܗܽܘܢ ܟܰܕ ܠܳܐ ܨܿܳܒܶܝܢ</l>
                <l n="95">ܣܶܓܕܬܳܐ ܟܬ݂ܰܒ ܗ̱ܘܳܐ ܚܶܠܡܳܐ ܘܝܰܗ̱ܒ ܠܶܗ ܕܢܶܬܒܰܥ ܐܶܢܽܘܢ</l>
                <l n="96">ܘܰܕܩܰܫܝܽܘܬ݂ܳܐ ܚܰܘܺܝ ܐܰܦ̈ܶܐ ܥܰܕ ܫܳܩܶܠ ܠܳܗ̇</l>
                <l n="97">ܪ̈ܰܚܡܶܐ ܡܠܸܶܐ ܗ̱ܘܳܐ ܘܠܰܘ ܢܰܐܒܶܫ ܗܘܳܐ ܠܗܽܘܢ ܒܳܥܶܐ ܗ̱ܘܳܐ</l>
                <l n="98">ܐܶܠܳܐ ܨܒܼܳܐ ܗ̱ܘܳܐ ܕܰܦܫܼܳܪ ܚܶܠ̈ܡܰܘܗ̱ܝ ܢܶܫܬܰܪܰܪ ܗ̱ܘܳܐ</l>
                <l n="99">ܐܰܦ̈ܶܐ ܕܚܶܡܬ݂ܐ ܘܰܕܠܽܘܚܳܡܳܐ ܚܰܘܺܝ ܐܶܢܽܘܢ</l>
                <l n="100">ܕܡܳܐ ܕܶܐܣܬܰܥܪܰܬ݀ ܗܿܳܝ ܕܰܓܙܺܝܪܳܐ ܢܶܚܽܘܢ ܐܶܢܽܘܢ</l>
                <l n="101">ܓܫܽܘ̈ܫܶܐ ܐܰܢ̱ܬܽܘܢ ܢܟܺܝ̈ܠܶܐ ܕܰܐܬܽܘ ܢܶܚܼܙܽܘܢ ܐܰܬ݂ܪܳܐ</l>
                <l n="102">ܐܳܡܿܪܺܝܢ ܗܼܶܢܽܘܢ ܠܰܘ ܓܳܫܽܘ̈ܫܶܐ ܐܶܠܳܐ ܟܺܐܢ̈ܶܐ</l>
                <l n="103">ܒܠܶܒܶܗ ܝܰܘܣܶܦ ܒܳܣܰܪ ܗ̱ܘܳܐ ܠܗܽܘܢ ܒܰܣܺܝܡܳܐܺܝܬ݂</l>
                <l n="104">ܕܰܐܝܟܰܢ ܟܺܐܢ̈ܶܐ ܕܰܠܒܰܪ ܚܺܐܪ̈ܶܐ ܥܰܒܕܳܐ ܥܰܒܕܽܘܗ̱ܝ</l>
                <l n="105">ܗܳܐ ܟܺܐܢܽܘܬ݂ܗܽܘܢ ܠܰܒܢ̈ܰܝ ܚܺܐܪ̈ܶܐ ܡܙܰܒܢܳܐ ܡܶܡܬ݂ܽܘܡ</l>
                <l n="106">ܘܥܰܘܳܠܽܘܬ݂ܗܽܘܢ ܠܡܳܪܶܐ ܚܪܽܘܪ̈ܶܐ ܒܩܰܝܣܳܐ ܙܰܩܦܶܬ݂</l>
                <l n="107">ܟܰܕ ܟܺܐܢܺܝܢ ܗ̱ܘܰܘ ܠܰܐܚܳܐ ܢܟܰܠܘ ܗ̱ܘܰܘ ܘܰܙܒܰܢܘ ܘܛܰܪܕܽܘ </l>
                <l n="108">ܘܟܰܕ ܥܰܘ̈ܳܠܺܝܢ ܠܡܳܪܝܳܐ ܨܰܥܰܪܘ ܘܢܰܓ݂ܶܕܘ ܘܰܙܩܰܦܘ </l>
                <l n="109">ܟܺܐܢ̈ܶܐ ܚܢܰܢ ܠܰܡ ܐܳܡܿܪܺܝܢ ܗ̱ܘܰܘ ܠܶܗ ܠܗܰܘ ܕܶܐܙܕܰܒܰܢ</l>
                <l n="110">ܘܡܰܢ ܣܽܘܥܪܳܢܶܗ ܝܳܕܰܥ ܗ̱ܘܳܐ ܗܽܘ ܕܠܰܘ ܟܺܐܢ̈ܶܐ ܗ̱ܘܰܘ</l>
                <l n="111">ܒܢܺܝܪܳܐ ܕܥܰܒܕ̈ܶܐ ܟܕܰܢܘ̱ ܠܰܐܚܽܘܗܽܘܢ ܘܰܐܝܟܰܢ ܟܺܐܢ̈ܺܝܢ</l>
                <l n="112">ܘܠܰܐܒܳܐ ܟܺܐܢܳܐ ܘܢܶܟ݂ܠܳܐ ܥܰܘܠܳܐ ܘܕܰܓܳܠܽܘܬ݂ܐ</l>
                <l n="113">ܢܺܐܡܰܪ ܗܳܫܳܐ ܡܰܡܠܠܳܐ ܕܥܶܠܳܝ ܡܶܢ ܕܰܥܝܳܕܳܐ</l>
                <l n="114">ܕܶܐܠܳܐ ܐܰܝܢܳܐ ܕܩܰܛܺܝܢ ܨܰܘܬܶܗ ܠܳܐ ܨܳܐܶܬ ܠܶܗ</l>
                <l n="115">ܕܡܳܪܝܳܐ ܫܰܕܪܶܗ ܠܝܰܘܣܶܦ ܠܰܐܪܥܳܐ ܕܡܶܨܪܶܝܢ ܓܰܠܝܐܳ ܗ̱ܝ</l>
                <l n="116">ܘܰܕܕܺܝܠܶܗ ܗܘܳܬ ܟܽܠܳܗ̇ ܐܽܘܪܚܳܐ ܬܽܘܒ ܝܺܕܺܝܥܐܳ ܗ̱ܝ</l>
                <l n="117">ܐܶܡܼܰܪ ܕܰܘܺܝܕ ܕܰܩܕܳܡܰܝܗܽܘܢ ܫܰܕܰܪ ܓܰܒܪܳܐ </l>
                <l n="118">ܘܶܐܢܗܽܘ ܫܰܕܪܶܗ ܐܰܚ̈ܶܐ ܕܓܰܒܪܳܐ ܠܡܽܘܢ ܚܰܝܳܒܺܝܢ</l>
                <l n="119">ܐܡܰܪ ܐܳܦ ܝܰܘܣܶܦ ܕܡܶܛܽܠܳܬ݂ܟ݂ܽܘܢ ܫܰܕܪܰܢܝ̱ ܡܳܪܝܳܐ </l>
                <l n="120">ܕܺܝܕܰܥ ܗ̱ܘܳܐ ܠܶܗ ܕܟ݂ܽܠܳܗ̇ ܐܽܘܪܚܶܗ ܕܰܐܠܳܗܳܐ ܗܘܳܬ݂</l>
                <l n="121">ܘܶܐܢܗܽܘܼ ܝܰܘܣܶܦ ܕܡܳܪܝܳܐ ܫܰܕܪܶܗ ܒܦܽܘܡܶܗ ܐܰܘܕܺܝܼ</l>
                <l n="122">ܘܕܰܘܺܝܕ ܐܶܡܼܰܪ ܕܰܩܕܳܡܰܝܗܽܘܢ ܫܼܰܕܰܪ ܓܰܒܪܳܐ</l>
                <l n="123">ܠܽܐܘܪܚܳܐ ܕܰܗܘܳܬ ܡܶܢ ܐܰܠܳܗܳܐ ܡܿܰܢܽܘܼ ܢܶܥܕܽܘܠ</l>
                <l n="124">ܕܗܳܐ ܗܽܘ ܡܳܪܝܳܐ ܫܰܕܪܶܗ ܠܬܰܡܳܢ ܟܰܕ ܐܶܙܕܰܒܰܢ</l>
                <l n="125">ܢܩܿܰܠܶܣ ܡܳܕܶܝܢ ܠܰܐܚ̈ܰܝ ܝܰܘܣܶܦ ܕܰܚܣܰܡܘ ܘܰܢܟ݂ܰܠܘ</l>
                <l n="126">ܘܕܰܓܼܶܠܘ ܒܰܐܒܳܐ ܘܙܰܒܼܶܢܘ ܠܰܐܚܳܐ ܘܰܣܥܼܰܪܘ ܟܽܠܗܶܝܢ</l>
                <l n="127">ܒܢܶܟ݂ܠܳܐ ܕܗܳܠܶܝܢ ܗܳܐ ܐܶܣܼܬܰܥܪܰܬ ܗܳܝ ܕܰܐܠܳܗܳܐ</l>
                <l n="128">ܐܳܦ ܒܒܺܝܫܽܘܬ݂ܗܽܘܢ ܥܒܳܕܶܗ ܕܡܳܪܝܳܐ ܐܶܫܬܰܡܠܺܝ ܗ̱ܘܳܐ</l>
                <l n="129">ܚܣܳܡܗܽܘܢ ܐܰܬܩܶܢܘ ܐܽܘܪܚܶܗ ܕܡܳܪܝܳܐ ܐܰܝܟ ܨܶܒܝܳܢܶܗ</l>
                <l n="130">ܕܶܐܼܙܰܠ ܝܰܘܣܶܦ ܠܰܐܪܥܳܐ ܕܡܶܨܪܶܝܢ ܐܰܝܟ ܕܰܨܒܼܳܐ ܗ̱ܘܼܳܐ</l>
                <l n="131">ܟܽܠܶܗ ܚܣܳܡܳܐ ܘܢܶܟܠܳܐ ܘܥܰܘܠܳܐ ܕܰܐܚ̈ܰܝ ܝܰܘܣܶܦ </l>
                <l n="132">ܗܳܕܶܐ ܥܒܼܰܕ ܗ̱ܘܳܐ ܗܳܝ ܕܰܐܠܳܗܳܐ ܓܙܰܪ ܥܰܠ ܛܰܠܝܳܐ</l>
                <l n="133">ܘܐܶܢ ܗܳܟܰܢ ܗܺܝ ܐܽܘܪܚܶܗ ܕܡܳܪܝܳܐ ܣܥܼܰܪܘ ܟܰܕ ܙܰܒܶܢܘ</l>
                <l n="134">ܢܩܿܰܠܶܣ ܐܶܢܽܘܢ ܕܰܗܘܰܘ ܥܶܠܬ݂ܐ ܕܟܽܠ ܝܽܘܬ݂ܪ̈ܳܢܶܐ</l>
                <l n="135">ܢܶܒܛܰܠ ܗܳܫܳܐ ܡܶܢ ܬܶܫܒܽܘܚܬܳܐ ܕܫܰܦܺܝܪ̈ܳܬ݂ܐ</l>
                <l n="136">ܘܢܿܶܗܘܶܐ ܦܳܥ̈ܠܶܐ ܠܥܰܒ̈ܕܰܝ ܥܰܘܠܳܐ ܡܰܪܳܚܳܐܺܝܬ݂</l>
                <l n="137">ܐܶܢܕܶܝܢ ܫܽܘܒܚܳܐ ܡܶܬܚܺܝܒ ܠܗܽܘܢ ܠܰܐܚ̈ܰܝ ܝܰܘܣܶܦ </l>
                <l n="138">ܐܳܦܠܳܐ ܝܺܗܽܘܕܳܐ ܡܶܬ݂ܓܰܢܶܐ ܗ̱ܘܳܐ ܕܙܰܒܶܢ ܡܳܪܶܗ</l>
                <l n="139">ܡܰܘܬܶܗ ܕܰܒܪܳܐ ܥܶܠܬ݂ܰܐ ܗ̱ܘ ܛܳܒܬ݂ܳܐ ܠܰܒܢܰܝ̈ܢܳܫܳܐ</l>
                <l n="140">ܢܩܰܠܶܣ ܡܳܕܶܝܢ ܘܰܠܙܳܩܽܘ̈ܦܶܐ ܒܣܽܘܥܪ̈ܳܢܰܝܗܽܘܢ</l>
                <l n="141">ܝܺܗܽܘܕܳܐ ܢܟܺܝܼܠܳܐ ܐܳܦ ܩܰܝܳܦܳܐ ܟܳܗܢܳܐ ܛܰܡܳܐܐ</l>
                <l n="142">ܘܚܰܢܳܢ ܦܰܩܪܳܐ ܕܙܰܩܦܼܽܘܗ̱ܝ ܠܰܒܪܳܐ ܢܩܰܠܶܣ ܐܶܢܽܘܢ</l>
                <l n="143">ܗ̱ܘܰܘ ܓܶܝܪ ܥܶܠܬ݂ܐ ܕܡܰܠܝܳܐ ܣܰܒܪܳܐ ܠܥܳܠܡܳܐ ܟܽܠܶܗ</l>
                <l n="144">ܕܶܐܠܽܘ ܠܳܐ ܡܺܝܼܬ ܒܰܪ ܐܰܠܳܗܳܐ ܥܳܠܡܳܐ ܠܳܐ ܩܼܳܡ</l>
                <l n="145">ܘܗܶܢܶܝܢ ܗܳܠܶܝܢ ܢܶܣܰܒ ܡܳܕܶܝܢ ܥܰܠ ܟܽܠ ܒܺܝ̈ܫܳܢ</l>
                <l n="146">ܘܡܳܐ ܕܡܶܣܬܰܥܪ̈ܳܢ ܠܳܐ ܢܶܬ݂ܓܰܢܽܘܢ ܥܳܒܿܽܘܕܰܝܗܶܝܢ</l>
                <l n="147">ܐ̱ܚܝ̈ܳܢܶܐ ܘܚܰܒܪ̈ܶܐ ܘܰܒܢ̈ܰܝ ܐ̱ܪܳܙܳܐ ܒܿܳܥܝܳܐ ܡܶܠܰܬ݂ܝ</l>
                <l n="148">ܕܩܿܳܝܡܺܝܢ ܒܳܬ݂ܪܳܗܿ ܘܰܡܩܿܰܒܠܺܝܢ ܠܳܗ̇ ܒܚܽܘܒܳܐ ܪܰܒܳܐ</l>
                <l n="149">ܠܳܐ ܢܶܬܩܰܠܣܽܘܢ ܥܳܒܕ̈ܰܝ ܥܰܘܠܳܐ ܒܣܽܘܥܪ̈ܳܢܰܝܗܽܘܢ</l>
                <l n="150">ܐܳܦܠܳܐ ܐܶܠܽܘ ܢܒܼܰܥ ܟܽܠ ܛܳܒ̈ܳܢ ܡܶܢ ܨܶܝܕܰܝܗܽܘܢ</l>
                <l n="151">ܡܳܪܝܳܐ ܚܰܟܺܝܼܡ ܘܺܐܝܬ ܒܶܗ ܚܰܝܠܳܐ ܕܡܶܢ ܒܺܝ̈ܫܳܬ݂ܐ</l>
                <l n="152">ܕܟܽܠ ܛܳܒ̈ܳܬ݂ܳܐ ܢܰܦܶܩ ܢܶܬܶܠ ܠܰܒܢ̈ܰܝ ܐ̱ܢܳܫܳܐ</l>
                <l n="153">ܗܽܘܼ ܢܶܬܩܰܠܰܣ ܕܡܳܐ ܕܰܣܼܥܰܪ ܐ̱ܢܳܫ ܒܺܝܫܬܳܐ ܠܚܰܒܪܶܗ</l>
                <l n="154">ܠܳܗ̇ ܠܗܳܝ ܒܺܝܫܬܳܐ ܥܰܒܕܳܗܿ ܛܳܒܬ݂ܳܐ ܡܳܪܝܳܐ ܕܰܡܨܶܐ</l>
                <l n="155">ܠܝܰܘܣܶܦ ܐܰܚܰܘ̈ܗ̱ܝ ܥܰܒܕܳܐ ܥܰܒܕܽܘܗ̱ܝ ܡܶܢ ܨܶܝܕܰܝܗܽܘܢ</l>
                <l n="156">ܘܫܰܩܠܶܗ ܡܳܪܝܳܐ ܘܥܰܒܕܶܗ ܡܳܪܳܐ ܠܡܳܪ̈ܰܘܳܬ݂ܐ</l>
                <l n="157">ܒܗܿܰܘ ܨܶܒܝܳܢܳܐ ܕܩܿܳܝܡܺܝܢ ܗ̱ܘܰܘ ܒܶܗ ܐܰܚ̈ܰܝ ܝܰܘܣܶܦ </l>
                <l n="158">ܚܿܳܐܰܪ ܘܰܪܓܺܝܼܙ ܐܳܦ ܕܰܝܿܳܢܳܐ ܡܳܐ ܕܰܡܫܰܐܶܠ</l>
                <l n="159">ܬܳܒܿܰܥ ܕܺܝܼܢܗܽܘܢ ܐܰܝܟ ܪܶܥܝܳܢܗܽܘܢ ܡܳܐ ܕܥܰܠܼܘ ܩܽܘܕܡܰܘܗ̱ܝ</l>
                <l n="160">ܘܰܠܛܳܒ̈ܳܬ݂ܐ ܕܰܗܘ̈ܰܝ ܒܺܐܝܕܗܽܘܢ ܠܳܐ ܩܰܪܺܝܒܺܝܢ</l>
                <l n="161">ܠܶܗ ܠܨܶܒܝܳܢܳܐ ܒܺܝܫܳܐ ܕܳܐܶܢ ܟܺܐܢܳܐ ܕܰܬܪܺܝܼܨ</l>
                <l n="162">ܐܰܝܟ ܕܺܐܝܬ݂ܘܗ̱ܝ ܓܶܝܪ ܗܽܘܼ ܨܶܒܝܳܢܳܐ ܐܳܦ ܡܶܬ݂ܩܰܒܰܠ</l>
                <l n="163">ܐܰܝܟ ܚܰܣ̈ܳܡܶܐ ܘܰܡܙܰܒܢ̈ܳܢܶܐ ܕܰܒܢ̈ܰܝ ܚܺܐܪ̈ܶܐ</l>
                <l n="164">ܕܳܐܶܢ ܡܳܪܝܳܐ ܠܰܐܚ̈ܰܝ ܝܰܘܣܶܦ ܥܰܠ ܣܽܘܥܪܳܢܶܗ</l>
                <l n="165">ܗܿܳܝ ܓܶܝܪ ܛܳܒܬ݂ܐ ܕܰܗܘܳܬ ܒܽܐܘܪܚܶܗ ܟܰܕ ܐܶܙܕܰܒܰܢ</l>
                <l n="166">ܕܰܐܠܳܗܳܐ ܗܘܳܬ ܕܰܡܨܶܐ ܕܢܶܥܼܒܶܕ ܡܰܝܳܐ ܚܰܡܪܳܐ</l>
                <l n="167">ܠܳܐ ܕܶܝܢ ܙܰܒܢܽܘܗ̱ܝ ܘܗܺܝܼ ܗܿܳܝ ܛܳܒܬ݂ܐ ܡܶܣܬܰܥܪܳܐ ܗܘܳܬ݂</l>
                <l n="168">ܘܡܳܪܝܳܐ ܕܫܼܰܕܪܶܗ ܡܫܰܕܰܪ ܗ̱ܘܳܐ ܠܶܗ ܐܰܝܟ ܝܺܕܰܥܬܶܗ</l>
                <l n="169">ܘܶܐܢ ܟܰܕ ܥܰܒܕܰܐ ܗ̱ܘ ܐܶܫܼܟܰܚ ܡܳܪܝܳܐ ܘܥܰܒܼܕܶܗ ܡܰܠܟܳܐ</l>
                <l n="170">ܟܰܕ ܒܰܪ ܚܺܐܪ̈ܰܐ ܗ̱ܘ ܠܳܐ ܡܨܶܐ ܗ̱ܘܳܐ ܟܰܝ ܡܿܰܘܪܶܒ ܗ̱ܘܳܐ ܠܶܗ</l>
                <l n="171">ܡܶܢ ܒܶܝܬ ܐܣܺܝܼܪ̈ܶܐ ܐܰܦܼܩܶܗ ܘܝܰܗ̱ܒ ܠܶܗ ܪܺܝܫܳܢܽܘܬ݂ܐ</l>
                <l n="172">ܡܶܢ ܒܶܝܬ ܐܰܒܽܘܗ̱ܝ ܠܳܐ ܩܿܳܪܶܐ ܗ̱ܘܳܐ ܘܰܡܝܰܩܰܪ ܠܶܗ</l>
                <l n="173">ܡܶܢ ܓܰܘ ܓܽܘܒܳܐ ܥܰܗܕܶܗ ܘܣܳܡܶܗ ܥܰܠ ܡܰܪܟܰܒܬ݂ܳܐ</l>
                <l n="174">ܐܶܠܽܘ ܠܳܐ ܢܦܼܰܠ ܬܰܡܳܢ ܡܰܦܶܠ ܛܳܥܶܐ ܗ̱ܘܳܐ ܠܶܗ</l>
                <l n="175">ܥܝܳܪܬܳܐ ܕܙܰܒܢܽܘܗ̱ܝ ܬܳܒܰܥ ܡܳܪܝܳܐ ܡܶܢ ܐܺܝܕܰܝ̈ܗܽܘܢ</l>
                <l n="176">ܐܰܝܟ ܗܰܘ ܕܰܗܘܼܳܬ ܟܽܠܳܗ̇ ܐܽܘܪܚܶܗ ܡܶܢ ܒܶܠܥܳܕܰܘܗ̱ܝ</l>
                <l n="177">ܕܡܳܪܝܳܐ ܫܰܕܪܶܗ ܟܰܕ ܐܶܙܕܰܒܰܢ ܠܳܐ ܪܓܺܝܫܺܝܢ ܗ̱ܘܰܘ</l>
                <l n="178">ܘܰܐܝܟ ܗܿܳܝ ܕܳܐܦ ܠܳܐ ܫܼܰܕܪܶܗ ܡܳܪܝܳܐ ܕܳܐܶܢ ܠܗܽܘܢ</l>
                <l n="179">ܡܕܰܒܪܳܢܽܘܬ݂ܐ ܗ̱ܘ ܣܶܥܼܪܰܬ ܕܺܝܠܳܗ̇ ܒܶܠܥܳܕ̈ܰܝܗܽܘܢ</l>
                <l n="180">ܘܠܳܐ ܡܶܬܩܰܠܣܺܝܢ ܡܶܛܽܠ ܛܳܒܬ݂ܳܐ ܕܠܳܐ ܪܓܺܝܫܺܝܢ ܒܳܗܿ</l>
                <l n="181">ܕܺܝܼܢܗܽܘܢ ܕܺܝܠܗܽܘܢ ܗܳܢܳܐ ܐܺܝܬ݂ܘܗ̱ܝ ܡܶܢ ܟܺܐܢܽܘܬ݂ܐ </l>
                <l n="182">ܕܰܚܣܼܰܡܘ̱ ܘܰܢܟ݂ܰܠܘ̱ ܘܕܰܓܶܠܘ̱ ܘܰܣܢܰܘ ܘܙܰܒܼܶܢܘ ܘܛܰܪܰܕܘ</l>
                <l n="183">ܐܰܥܺܝܩܘ ܠܰܐܒܳܐ ܫܰܥܒܶܕܘ ܠܰܐܚܳܐ ܘܰܛܠܼܰܡܘ ܩܽܘܫܬܳܐ</l>
                <l n="184">ܠܡܳܪܝܳܐ ܐܰܪܓܼܶܙܘ ܘܰܠܒܰܪ ܚܺܐܪ̈ܶܐ ܥܰܒܕܳܐ ܥܰܒܼܕܽܘܗ̱ܝ </l>
                <l n="185">ܘܰܐܝܟ ܗܿܰܘ ܕܰܗܘܼܳܐ ܥܰܒܕܳܐ ܠܥܳܠܰܡ ܗܿܰܘ ܕܶܐܙܕܰܒܰܢ</l>
                <l n="186">ܘܰܐܝܟ ܗܿܰܘ ܕܰܦܟܺܝܼܪ ܘܰܚܒܺܝܼܫ ܘܰܐܠܺܝܼܨ ܘܰܡܠܶܐ ܚܰܫ̈ܶܐ</l>
                <l n="187">ܗܳܟ݂ܰܢ ܒܿܳܠܥܺܝܢ ܡܶܢ ܕܰܝܳܢܳܐ ܥܰܠ ܣܽܘܥܪܳܢܶܗ</l>
                <l n="188">ܘܗܿܳܝ ܕܶܐܫܼܬܰܕܰܪ ܡܶܢ ܐܰܠܳܗܳܐ ܠܳܐ ܩܰܪܺܝܒܳܐ</l>
                <l n="189">ܕܰܓܒܳܐ ܐ̱ܚܪܺܢܳܐ ܬܽܘܒ ܐܶܢ ܬܶܚܽܘܪ ܦܳܪܽܘܫܳܐܺܝܬ݂</l>
                <l n="190">ܡܶܬܚܰܙܝܳܐ ܠܳܟ ܟܽܠܳܗ̇ ܐܽܘܪܚܶܗ ܕܕܰܐܠܳܗܳܐ ܗܘܳܬ݂</l>
                <l n="191">ܘܰܐܝܟ ܗܿܰܘ ܕܳܐܦ ܠܳܐ ܪܓܺܝܫܺܝܢ ܐܰܚܰܘ̈ܗ̱ܝ ܟܰܕ ܐܶܙܕܰܒܰܢ</l>
                <l n="192">ܘܡܳܪܝܳܐ ܪܟܶܒ ܟܽܠ ܥܶܠ̈ܳܠܬ݂ܐ ܕܰܗܘ̈ܺܝ ܬܰܡܳܢ </l>
                <l n="193">ܘܰܐܟܡܳܐ ܕܗܳܕܶܐ ܫܰܦܺܝܪܳܐ ܗܘܳܬ ܕܢܼܶܗܘܶܐ ܥܰܒܕܳܐ</l>
                <l n="194">ܘܰܐܝܟ ܠܺܐܝܩܳܪܳܐ ܐܽܘܪܚܶܗ ܓܶܕܫܰܬ ܘܶܐܙܕܰܒܰܢ ܗ̱ܘܳܐ</l>
                <l n="195">ܘܦܰܐܝܳܐ ܟܽܠܳܗ̇ ܡܕܰܒܪܳܢܽܘܬ݂ܐ ܕܰܗܘܼܳܬ ܨܶܝܕܰܘܗ̱ܝ</l>
                <l n="196">ܐܰܝܟ ܗܰܘ ܕܶܐܠܽܘ ܠܳܐ ܐܶܙܕܰܒܰܢ ܠܳܐ ܐܶܣܼܬܰܥܪܰܬ </l>
                <l n="197">ܘܗܳܟ݂ܰܢ ܫܰܦܺܝܪ ܘܰܣܕܺܝܪ ܘܶܐܬ݂ܐ ܛܶܟܣܳܐ ܕܽܐܘܪܚܶܗ</l>
                <l n="198">ܐܰܟܡܰܢ ܕܶܐܠܽܘ ܒܨܺܝܼܪ ܒܳܗ̇ ܡܶܕܶܡ ܣܽܘܪܚܳܢܳܐ ܗ̱ܘܳܐ</l>
                <l n="199">ܠܰܘ ܣܽܘܪܚܳܢܳܐ ܕܗܳܠܶܝܢ ܫܰܦܺܝܪ ܐܶܠܳܐ ܡܳܪܝܳܐ </l>
                <l n="200">ܐܰܬܼܩܶܢ ܐܽܘܪܚܶܗ ܘܗܳܐ ܫܰܦܺܝܪܳܐ ܘܡܰܠܝܳܐ ܐ̱ܪ̈ܳܙܶܐ</l>
                <l n="201">ܐܰܝܟ ܗܿܳܝ ܕܰܗܘܼܳܬ ܡܶܢ ܨܳܠܽܘ̈ܒܶܐ ܨܶܝܕ ܦܳܪܽܘܩܰܢ </l>
                <l n="202">ܕܰܠܒܼܰܟܘ ܘܰܚܒܼܰܫܘ ܢܰܓܼܶܕܘ ܘܰܙܩܼܰܦܘ ܘܰܩܼܛܰܠܘ ܘܰܩܒܼܰܪܘ</l>
                <l n="203">ܘܰܗܦܼܰܟ݂ܝ ܗܳܠܶܝܢ ܟܽܠܗܶܝܢ ܕܰܣܥܼܰܪܘ ܟܰܕ ܒܺܝ̈ܫܳܢ ܗܘ̈ܰܝ</l>
                <l n="204">ܘܰܗܘ̈ܰܝ ܣܰܒܪܳܐ ܘܚܰܝ̈ܶܐ ܠܥܳܠܡܳܐ ܕܰܒܗܶܝܢ ܢܺܐܚܶܐ</l>
                <l n="205">ܘܗܳܟ݂ܰܢ ܒܿܳܠܥܺܝܢ ܡܶܢ ܟܺܐܢܽܘܬ݂ܐ ܡܶܛܽܠ ܕܰܙܩܼܰܦܘ</l>
                <l n="206">ܐܰܝܟ ܗܿܰܘ ܕܳܐܦܠܳܐ ܗ̱ܘܰܘ ܒܶܗ ܚܰܝ̈ܶܐ ܘܠܳܐ ܦܽܘܪܩܳܢܳܐ</l>
                <l n="207">ܕܺܝܠܗܽܘܢ ܕܰܙܩܼܰܦܘ ܗܳܝܕܶܝܢ ܕܰܦܼܪܰܩ ܕܺܝܠܶܗ ܐܺܝܬ݂ܶܝܗܿ</l>
                <l n="208">ܘܡܶܛܽܠܗܳܢܳܐ ܒܛܳܒܬ݂ܐ ܕܰܗܘܼܳܬ ܠܳܐ ܩܰܪܺܝܒܺܝܢ</l>
                <l n="209">ܗܳܟ݂ܰܢ ܒܿܳܠܥܺܝܢ ܐܰܚ̈ܰܝ ܝܰܘܣܶܦ ܕܰܠܡܳܢ ܙܰܒܼܶܢܘ</l>
                <l n="210">ܗܳܝܕܶܝܢ ܕܺܐܝܪܶܒ ܘܶܐܢ ܐܶܫܼܬܰܕܰܪ ܠܰܘ ܕܺܝܠܗܽܘܢ ܗܺܝ</l>
                <l n="211">ܪܳܡ ܗܽܘ ܡܶܢ ܦܽܘܡܝ ܫܰܪܒܳܐ ܕܟܽܠܳܗ̇ ܡܕܰܒܪܳܢܽܘܬ݂ܐ</l>
                <l n="212">ܐܶܫܠܶܐ ܡܶܢܶܗ ܟܰܕ ܕܳܚܶܠ ܐ̱ܢܳܐ ܕܠܳܐ ܡܶܬ݂ܦܰܫܰܩ</l>
                <l n="213">ܟܒܺܝܫܳܐ ܐܶܕܢܳܐ ܒܗܳܠܶܝܢ ܩ̈ܳܠܶܐ ܟܽܠ ܕܰܥܝܳܕܳܐ</l>
                <l n="214">ܘܡܳܐ ܕܠܳܐ ܟܒܺܝܼܫܳܐ ܐܶܢ ܡܰܣܓܶܐ ܐܶܢܳܐ ܐ̱ܢܳܫ ܠܳܐ ܒܳܣܶܡ ܠܳܗ̇ </l>
                <l n="215">ܫܕܶܝܢ ܗ̱ܘܰܘ ܗܳܟܺܝܠ ܐܰܚ̈ܰܝ ܝܰܘܣܶܦ ܥܰܠ ܐܰܦܰܝ̈ܗܽܘܢ</l>
                <l n="216">ܘܡܦܺܝܣܺܝܢ ܠܶܗ ܕܟܺܐܢ̈ܶܐ ܚܢܰܢ ܡܳܪܝ̱ ܘܠܳܐ ܓܳܫܽܘ̈ܫܶܐ</l>
                <l n="217">ܬܢܼܰܘ ܕܺܐܝܬ ܠܗܽܘܢ ܐܰܚܳܐ ܘܰܐܒܳܐ ܘܰܫܩܼܰܠ ܥܶܠܬ݂ܐ</l>
                <l n="218">ܕܰܠܒܶܢܝܰܡܺܝܢ ܐܰܚܳܐ ܢܶܚܼܙܶܐ ܕܪܳܚܶܡ ܗ̱ܘܳܐ ܠܶܗ </l>
                <l n="219">ܐܶܢ ܒܰܫܪܳܪܳܐ ܟܺܐܢ̈ܶܐ ܐܰܢ̱ܬܽܘܢ ܘܰܒܢ̈ܰܝ ܟܺܐܢܳܐ</l>
                <l n="220">ܚܰܘܰܘ ܒܽܘܩܝܳܐ ܕܠܳܐ ܕܰܓܶܠܬܽܘܢ ܡܽܘܢ ܕܶܐܡܼܪܰܬܽܘܢ</l>
                <l n="221">ܒܗܳܕܶܐ ܐܶܕܰܥ ܐܶܢ ܫܰܪܺܝܪܳܢ ܟܽܠ ܡܶܠܰܝ̈ܟܽܘܢ</l>
                <l n="222">ܟܰܕ ܬܰܝܬ݂ܘܢ ܠܺܝ ܠܗܰܘ ܐܰܚܽܘܟ݂ܽܘܢ ܒܰܪ ܣܰܝܒܽܘܬ݂ܐ</l>
                <l n="223">ܦܽܘܫܘ ܒܰܚܒܽܘܫܝܳܐ ܘܫܼܰܕܰܪܘ ܐܰܝܬܰܘܗܝ ܗܰܘ ܕܶܐܡܼܰܪܬܽܘܢ</l>
                <l n="224">ܘܡܳܐ ܕܶܝܢ ܕܶܐܬܼ݂ܐ ܗܳܐ ܡܶܬܚܰܙܝܳܐ ܕܠܳܐ ܕܰܓܶܠܬܽܘܢ</l>
                <l n="225">ܫܼܰܕܰܪ ܝܰܘܣܶܦ ܘܰܚܒܼܰܫ ܐܶܢܽܘܢ ܚܰܟܺܝܼܡܳܐܺܝܬ݂</l>
                <l n="226">ܕܢܶܬܠܽܘܢ ܒܽܘܩܝܳܐ ܕܡ̈ܶܠܶܐ ܕܶܐܡܼܰܪܘ ܐܶܢ ܫܰܪܺܝܪܳܢ</l>
                <l n="227">ܐܶܬ݂ܪܰܘܪܰܒ ܗ̱ܘܳܐ ܥܠܰܝܗܽܘܢ ܬܰܡܳܢ ܟܰܕ ܠܳܐ ܣܿܳܢܶܐ</l>
                <l n="228">ܕܰܒܟܽܠ ܥܶܠ̈ܳܠܢ ܐܰܚܽܘܗ̱ܝ ܢܺܐܼܬܶܐ ܕܒܿܳܥܶܐ ܗ̱ܘܳܐ ܠܶܗ</l>
                <l n="229">ܕܚܶܠܼܘ ܘܶܐܬܼ݂ܕܰܘܰܕܘ ܐܰܚ̈ܰܝ ܝܰܘܣܶܦ ܡܶܢ ܣܽܘܥܪܳܢܳܐ</l>
                <l n="230">ܕܒܰܠܼܗܺܝ ܐܶܢܽܘܢ ܗܰܘ ܦܽܘܩܕܳܢܳܐ ܕܢܺܐܼܬ݂ܐ ܛܰܠܝܳܐ</l>
                <l n="231">ܝܰܘܡ̈ܶܐ ܬܠܳܬ݂ܐ ܗ̱ܘܰܘ ܒܰܚܒܽܘܫܝܳܐ ܟܰܕ ܡܶܬ݂ܬܰܒܥܺܝܢ</l>
                <l n="232">ܕܰܠܒܶܢܝܳܡܺܝܢ ܛܰܠܝܳܐ ܢܰܝܬܽܘܢ ܐܰܝܟ ܕܶܐܫܼܬܰܘܕܺܝܘ</l>
                <l n="233">ܬܳܐ ܚܙܺܝܼ ܗܳܫܳܐ ܓܺܝܓ݂ܠܳܐ ܕܙܰܒܢ̈ܶܐ ܟܰܕ ܡܶܬ݂ܟܰܪܟܳܐ</l>
                <l n="234">ܘܥܳܒܕܳܐ ܠܗܳܠܶܝܢ ܬܰܚ̈ܬܳܝܳܬ݂ܐ ܥܶܠ̈ܳܝܳܬ݂ܳܐ</l>
                <l n="235">ܛܰܠܝܼܳܐ ܚܣܺܝܼܡܳܐ ܛܪܺܝܼܕܳܐ ܙܒܺܝܼܢܳܐ ܕܰܥܒܺܝܼܕ ܡܳܪܳܐ</l>
                <l n="236">ܘܰܡܙܰܒܢ̈ܳܢܶܐ ܚܒܺܝܼܫܺܝܢ ܕܳܘܶܝܢ ܒܶܝܬ ܐܽܘܠܨܳܢܳܐ</l>
                <l n="237">ܡܳܪܝܳܐ ܡܿܰܗܦܶܟ ܟܽܠ ܒܺܝ̈ܫܳܬ݂ܳܐ ܠܥܳܒ̈ܽܘܕܰܝܗܶܝܢ</l>
                <l n="238">ܕܰܐܝܿܢܳܐ ܕܚܿܳܦܰܪ ܒܺܐܪܳܐ ܠܚܰܒܪܶܗ ܗܽܘ ܢܳܦܶܠ ܒܳܗܿ</l>
                <l n="239">ܠܗܰܘ ܕܰܛܠܺܝܼܡ ܗ̱ܘܳܐ ܘܰܫܕܶܐ ܒܓܽܘܒܳܐ ܐܰܣܓܺܝܼ ܝܿܰܩܰܪ</l>
                <l n="240">ܘܰܠܛܳܠܽܘܡܰܘ̈ܗ̱ܝ ܟܰܦܼܶܦ ܩܽܘܕܡܰܘܗ̱ܝ ܢܶܒܼܣܽܘܪ ܐܶܢܽܘܢ</l>
                <l n="241">ܗ̱ܘܰܘ ܒܰܚܒܽܘܫܝܳܐ ܟܰܕ ܡܶܬܐܰܠܨܺܝܢ ܡܶܛܽܠ ܛܰܠܝܳܐ</l>
                <l n="242">ܕܠܳܐ ܝܿܳܕܥܺܝܢ ܗ̱ܘܰܘ ܐܰܝܟܰܢ ܬܶܫܪܶܐ ܒܺܝܫܬܳܐ ܕܰܗܘܳܬ </l>
                <l n="243">ܐܳܡܿܰܪ ܝܰܘܣܶܦ ܡܶܛܽܠ ܡܳܪܝܳܐ ܕܝܿܳܕܰܥ ܐ̱ܢܳܐܰ ܗ̱ܘ ܠܶܗ</l>
                <l n="244">ܠܳܐ ܒܳܥܶܐ ܐ̱ܢܳܐ ܐܶܥܿܒܶܕ ܒܺܝܫܬܳܐ ܘܰܠܟ݂ܽܘܢ ܐܰܥܺܝܩ</l>
                <l n="245">ܕܳܚܶܠ ܐ̱ܢܳܐܰ ܗ̱ܘ ܓܶܝܪ ܡܶܢ ܐܰܠܳܗܳܐ ܘܠܶܗ ܣܿܳܓ݂ܕ ܐ̱ܢܳܐ</l>
                <l n="246">ܘܬܺܐܬ݂ܐ ܡܶܡܬ݂ܽܘܡ ܒܺܝܫܬܳܐ ܒܺܐܝ̈ܕܰܝ ܠܳܐ ܨܿܳܒܶܐ ܐ̱ܢܳܐ</l>
                <l n="247">ܦܽܘܩܘ ܙܶܠܘ ܐܰܢ̱ܬܽܘܢ ܡܶܛܽܠ ܟܰܦܢ̈ܶܐ ܕܰܒܒܳܬܰܝ̈ܟܽܘܢ</l>
                <l n="248">ܘܰܐܪܦܰܘ ܗܳܪܟܳܐ ܚܰܕ ܐܰܚܽܘܟ݂ܽܘܢ ܥܰܕ ܐܳܬ݂ܶܝܢ ܐܰܢ̱ܬܽܘܢ</l>
                <l n="249">ܒܚܰܝ̈ܰܝ ܦܶܪܥܽܘܢ ܗܳܐ ܝܿܳܡܶܐ ܐ̱ܢܳܐ ܫܰܪܺܝܪܳܐܺܝܬ݂</l>
                <l n="250">ܕܶܐܠܳܐ ܬܼܶܗܘܶܐ ܐܰܝܟܰܢ ܕܶܐܡܪܶܬ ܓܳܫܽܘܫ̈ܶܐ ܐܰܢ̱ܬܽܘܢ</l>
                <l n="251">ܗ̱ܘܰܘ ܒܽܐܘܠܨܳܢܳܐ ܐܰܚ̈ܰܝ ܝܰܘܣܶܦ ܡܰܪܺܝܪܳܐܺܝܬ݂</l>
                <l n="252">ܘܫܰܪܺܝܘ ܐܳܡܪܺܝܢ ܗܳܢܳܐ ܠܗܳܢܳܐ ܟܰܕ ܒܰܗܺܝܬܺܝܢ</l>
                <l n="253">ܕܡܶܗܺ ܗ̱ܘ ܕܝܰܘܣܶܦ ܓܿܳܥܶܐ ܗܳܫܳܐ ܘܰܡܫܿܰܢܶܩ ܠܰܢ</l>
                <l n="254">ܘܡܶܛܽܠܳܬ݂ܗ ܡܶܬܰܐܠܨܺܝܢܰܢ ܡܶܢ ܟܺܐܢܽܘܬ݂ܐ</l>
                <l n="255">ܚܛܺܝܬ݂ܐ ܪܰܒܬ݂ܳܐ ܕܗܿܰܘ ܒܰܪ ܚܺܐܪ̈ܶܐ ܕܶܐܙܕܰܒܰܢ ܗ̱ܘܼܳܐ </l>
                <l n="256">ܩܳܝܡܳܐ ܗܳܫܳܐ ܘܰܠܒܺܝܼܟܳܐ ܠܰܢ ܠܰܡܡܳܬ݂ܘܬ݂ܢ</l>
                <l n="257">ܥܝܳܪܬܶܗ ܕܛܰܠܝܳܐ ܡܶܬܬܰܒܥܺܝܢܰܢ ܡܶܢ ܐܰܠܳܗܳܐ</l>
                <l n="258">ܘܗܽܘܼ ܐܰܝܬܺܝ ܠܰܢ ܕܢܶܬܬܕܺܝܢ ܗܳܪܟܳܐ ܥܰܠ ܣܽܘܪ̈ܚܳܢܰܢ</l>
                <l n="259">ܓܥܳܬ݂ܶܗ ܪܰܒܬ݂ܳܐ ܗܳܝ ܕܰܡܦܺܝܼܣ ܗ̱ܘܼܳܐ ܘܠܳܐ ܩܰܒܼܶܠܢܳܝܗ̱ܝ</l>
                <l n="260">ܒܶܐܕܢܰܘ̈ܗ̱ܝ ܕܡܳܪܝܳܐ ܢܶܦܠܰܬ ܟܽܠܳܗ̇ ܘܶܐܬ݂ܳܐ ܬܰܒܥܰܢ</l>
                <l n="261">ܚܙܰܝܢܰܢ ܫܶܦܠܶܗ ܕܰܐܚܳܐ ܥܠܺܝܼܒܳܐ ܘܠܳܐ ܟܶܪܝܰܬ ܠܰܢ</l>
                <l n="262">ܘܡܶܛܽܠܳܬ݂ܗ ܒܕܺܝܼܢܳܐ ܟܺܐܢܳܐ ܡܶܬܰܐܠܨܺܝܢܰܢ </l>
                <l n="263">ܗܿܰܘ ܚܰܙܳܝܳܐ ܟܰܣܝܳܐ ܚܼܳܪ ܒܰܢ ܟܰܕ ܛܰܪܶܦܢܳܝܗ̱ܝ</l>
                <l n="264">ܗܽܘܼܝܽܘ ܗܳܫܳܐ ܕܫܿܳܚܶܩ ܘܿܰܐܠܶܨ ܘܰܡܛܰܪܶܦ ܠܰܢ</l>
                <l n="265">ܚܛܳܗܶܗ ܪܰܒܳܐ ܕܗܰܘ ܒܰܪ ܚܺܐܪ̈ܶܐ ܕܰܗ̱ܘܼܳܐ ܥܰܒܕܳܐ</l>
                <l n="266">ܗܽܘܼ ܡܥܿܰܪܩܶܠ ܠܰܢ ܢܿܶܗܘܶܐ ܥܰܒ̈ܕܶܐ ܒܶܝܬ ܡܶܨܪ̈ܳܝܶܐ</l>
                <l n="267">ܕܶܡܥ̈ܶܐ ܕܥܰܝܢ̈ܰܘܗ̱ܝ ܕܰܒܟܼܳܐ ܐܰܣܓܺܝܼ ܘܠܳܐ ܩܰܒܼܶܠܢܳܝܗ̱ܝ</l>
                <l n="268">ܗܳܐ ܥܒܺܝ̈ܕܳܢ ܠܰܢ ܡܰܫܪ̈ܽܘܥܝܳܬ݂ܐ ܕܰܒܗܶܝܢ ܢܿܶܦܶܠ</l>
                <l n="269">ܕܺܝܢܶܗ ܕܝܰܘܣܶܦ ܡܶܬ݂ܬܰܒܥܺܝܢܰܢ ܒܶܝܬ ܡܶܨܪ̈ܳܝܶܐ</l>
                <l n="270">ܘܰܠܟܺܐܢܽܘܬ݂ܐ ܡܰܢܽܘܼ ܡܦܺܝܼܣ ܠܳܗ ܕܬܼܶܫܠܶܐ ܡܶܢܰܢ</l>
                <l n="271">ܠܰܐܒܳܐ ܟܺܐܢܳܐ ܢܿܦܺܝܼܣ ܕܰܢܨܰܠܶܐ ܥܰܠ ܣܰܟ݂ܠܽܘܬ݂ܢ</l>
                <l n="272">ܪܰܒܽ ܗ̱ܘ ܥܰܘܠܳܐ ܕܰܥܒܼܰܕܢܰܢ ܒܶܗ ܐܰܝܟ ܗܰܘ ܕܰܐܚܽܘܢ</l>
                <l n="273">ܒܰܕܡܳܐ ܕܓܶܕܝܳܐ ܬܒܼܰܪܢܳܝܗ̱ܝ ܠܶܒܶܗ ܥܰܠ ܚܰܒܺܝܒܶܗ</l>
                <l n="274">ܘܰܒܛܽܘܪܳܦܳܐ ܗܳܐ ܡܶܬ݂ܢܰܘܰܠ ܡܶܛܽܠܳܬ݂ܗ</l>
                <l n="275">ܘܶܐܢ ܗܰܘ ܥܰܘܠܳܐ ܕܰܗܘܼܳܐ ܒܛܰܠܝܳܐ ܡܶܬܚܰܣܶܐ ܗ̱ܘܳܐ</l>
                <l n="276">ܒܶܟܝܶܗ ܕܣܳܒܳܐ ܕܰܣܥܼܰܪ ܕܺܝܠܶܗ ܠܳܐ ܐܳܙܿܶܠ ܗ̱ܘܳܐ</l>
                <l n="277">ܡܶܬ݂ܢܰܓܕܺܝܢ ܗ̱ܘܰܘ ܡܶܢ ܬܺܐܪ̈ܳܬ݂ܗܽܘܢ ܡܶܛܽܠ ܝܰܘܣܶܦ </l>
                <l n="278">ܕܺܐܝܬ ܗ̱ܘ ܒܟ݂ܠ ܐ̱ܢܳܫ ܩܽܘܫܬܳܐ ܕܢܶܪܕܺܝܘܗ̱ܝ ܥܰܠ ܣܰܟ݂ܠܽܘܬ݂ܗ</l>
                <l n="279">ܗܽܘ ܥܽܘܗܕܳܢܳܐ ܢܰܓܶܕ ܐܶܢܽܘܢ ܐܰܝܟ ܕܰܝܿܳܢܳܐ</l>
                <l n="280">ܕܗܳܕܶܐ ܗܿܽܘܝܳܐ ܠܟ݂ܽܠ ܚ̈ܰܛܳܝܶܐ ܒܣܽܘܥܪ̈ܳܢܰܝܗܽܘܢ</l>
                <l n="281">ܒܕܺܝܢܳܐ ܕܚܰܪܬ݂ܐ ܬܺܐܪܬܳܐ ܡܟܰܘܢܳܐ ܘܒܳܣܪܳܐ ܬܰܡܳܢ</l>
                <l n="282">ܘܰܡܩܿܰܦܚܳܐ ܠܶܗ ܦܳܪܽܘܫܳܐܺܝܬ ܠܰܐܝܢܳܐ ܕܰܐܣܟܶܠ</l>
                <l n="283">ܐܳܦܶܢ ܢܼܶܫܠܶܐ ܗܽܘܼ ܕܰܝܿܳܢܳܐ ܡܶܢ ܡܰܪܫܽܘܬ݂ܐ </l>
                <l n="284">ܗܽܘܼ ܥܽܘܗܕܳܢܳܐ ܠܐ̱ܢܳܫܳܐ ܒܳܣܰܪ ܢܰܗܺܝܪܳܐܺܝܬ݂</l>
                <l n="285">ܐܺܝܬ ܗܽܘ ܒܟ݂ܽܠܢܳܫ ܗܿܳܝ ܟܺܐܢܽܘܬ݂ܐ ܕܺܐܝܬ ܠܰܟܝܳܢܳܐ</l>
                <l n="286">ܘܗܽܘܼ ܡܩܿܰܛܶܪܓ ܠܗ̇ ܠܢܰܦܫܶܗ ܒܕܺܝܢܳܐ ܕܰܠܡܽܘܢ ܣܼܶܪܚܰܬ݂</l>
                <l n="287">ܕܳܐܶܠ ܗܽܘ ܒܶܗ ܩܽܘܫܬܳܐ ܒܐ̱ܢܳܫܳܐ ܕܠܳܐ ܡܶܨܥܳܝ̈ܶܐ </l>
                <l n="288">ܕܗܽܘܼ ܠܶܗ ܢܼܶܒܣܽܘܪ ܐܰܝܟ ܐܰܠܳܗܳܐ ܒܕܺܝܼܢܳܐ ܟܺܐܢܳܐ</l>
                <l n="289">ܟܰܕ ܠܳܐ ܪܫܼܳܐ ܐ̱ܢܳܫ ܠܰܐܚ̈ܰܝ ܝܰܘܣܶܦ ܥܰܠ ܕܶܐܙܕܰܒܰܢ</l>
                <l n="290">ܗܶܢܽܘܢ ܡܶܢܗܽܘܢ ܡܶܬܢܰܓܕܺܝܢ ܗ̱ܘܰܘ ܥܰܠ ܣܽܘܥܪܳܢܶܗ</l>
                <l n="291">ܕܠܳܐ ܡܶܨܥܳܝܳܐ ܗܼܶܢܽܘܢ ܚܰܝܳܒ ܠܰܩܢܽܘ̈ܡܰܝܗܽܘܢ</l>
                <l n="292">ܒܰܬܪܺܝܨܽܘܬ݂ܐ ܗܿܳܝ ܕܰܟܝܳܢܳܐ ܕܠܳܐ ܡܶܨܛܰܠܝܳܐ</l>
                <l n="293">ܫܠܶܐ ܗ̱ܘܳܐ ܝܰܘܣܶܦ ܘܰܕܝܰܘܣܶܦ ܗ̱ܘܳܐ ܠܳܐ ܪܓܺܝܫܺܝܢ ܗ̱ܘܰܘ</l>
                <l n="294">ܘܗܶܢܽܘܢ ܕܳܝܿܢܺܝܢ ܥܰܡܗܽܘܢ ܕܺܝܼܠܗܽܘܢ ܡܶܛܽܠܳܬ݂ܗ</l>
                <l n="295">ܬܪ̈ܺܝܨܶܐ ܘܟܺܐܢ̈ܶܐ ܘܕܺܝܿܢ̈ܰܝ ܩܽܘܫܬܳܐ ܗ̱ܘܰܘ ܥܰܠ ܗܳܕܶܐ</l>
                <l n="296">ܘܕܳܢܼܘ ܠܰܚ̈ܕܳܕܶܐ ܕܠܳܐ ܕܰܝܿܳܢܳܐ ܘܶܐܬ݂ܚܼܰܝܰܒܘ̱ ܗ̱ܘܰܘ</l>
                <l n="297">ܕܡܶܗ ܠܰܡ ܕܰܐܚܽܘܢ ܓܿܳܥܶܐ ܗܳܫܳܐ ܘܰܡܩܿܰܛܪܶܓ ܠܰܢ</l>
                <l n="298">ܘܰܫܼܡܰܥ ܝܰܘܣܶܦ ܘܰܐܠܨܽܘܗ̱ܝ ܪ̈ܰܚܡܰܘܗ̱ܝ ܢܶܒܟܶܐ ܪܰܒܰܬ݂</l>
                <l n="299">ܚܼܙܳܐ ܛܽܘܪܳܦܗܽܘܢ ܕܰܟܡܳܐ ܫܚܺܝܼܩܺܝܢ ܡܶܢ ܣܽܘܥܪܳܢܳܐ</l>
                <l n="300">ܘܰܙܟ݂ܳܝܗ̱ܝ ܒܶܟܝܳܐ ܒܪ̈ܰܚܡܰܘܗ̱ܝ ܕܰܫܦܼܰܥܘ ܥܰܠ ܚܰܒܺܝ̈ܒܰܘܗ̱ܝ</l>
                <l n="301">ܫܡܼܰܥ ܗ̱ܘܳܐ ܐܶܢܽܘܢ ܕܰܩܛܺܝܓܪ̈ܳܢܶܐ ܗ̱ܘܰܘ ܠܰܚ̈ܕܳܕܶܐ</l>
                <l n="302">ܡܶܛܽܠܳܬ݂ܶܗ ܘܰܒܼܟܳܐ ܥܠܰܝܗܽܘܢ ܥܰܠ ܕܶܐܬ݂ܚܰܝܰܒܘ </l>
                <l n="303">ܪܬܼܰܚ ܗ̱ܘܳܐ ܒܚܽܘܒܶܗ ܗܰܘ ܦܳܪܽܘܫܳܐ ܡܶܢ ܡܶܠ̈ܰܝܗܽܘܢ </l>
                <l n="304">ܘܰܬܒܥܶܗ ܟܝܳܢܳܐ ܢܼܶܬܶܠ ܒܶܟܝܳܐ ܡܶܢ ܦܽܘܪܫܳܢܳܐ</l>
                <l n="305">ܐܰܓܢܺܝ ܢܰܦܫܶܗ ܘܝܰܗ̱ܒ ܠܰܟܝܳܢܳܐ ܒܶܟܝܳܐ ܕܺܝܠܶܗ</l>
                <l n="306">ܘܰܐܚܰܕܪ ܬܳܒܰܥ ܡܶܢܗܽܘܢ ܗܳܠܶܝܢ ܩܰܕܡܳܝ̈ܳܬ݂ܐ </l>
                <l n="307">ܚܰܕ ܐܰܚܽܘܟܽܘܢ ܐܰܪܦܼܰܘ ܗܳܪܟܳܐ ܘܙܶܠܘ̱ ܐܰܝܟ ܕܶܐܡܰܪܬ݂</l>
                <l n="308">ܘܰܠܒܶܢܝܰܡܺܝܢ ܛܰܠܝܳܐ ܐܺܝܬܰܘ ܐܰܝܟ ܕܶܐܡܰܪܬܽܘܢ</l>
                <l n="309">ܠܒܼܰܟ ܗ̱ܘܳܐ ܠܫܶܡܥܽܘܢ ܡܶܢܗܽܘܢ ܘܶܐܣܼܰܪ ܘܰܐܥܶܠ ܘܰܚܒܼܰܫ</l>
                <l n="310">ܥܕܰܡܳܐ ܕܢܺܐܬܼܶܐ ܛܰܠܝܳܐ ܙܥܽܘܪܳܐ ܐܰܝܟܰܢ ܕܰܗܘܼܳܬ݂</l>
                <l n="311">ܠܗܽܘܢ ܕܶܝܢ ܫܼܰܕܰܪ ܒܰܙܘ̈ܳܕܰܝܗܽܘܢ ܘܰܒܛܰܥܢܰܝ̈ܗܽܘܢ</l>
                <l n="312">ܘܰܒܦܽܘܡ ܛܰܥܢܶܗ ܕܓܰܒܪܳܐ ܟܶܣܦܶܗ ܦܩܰܕ ܘܶܐܬ݂ܦܰܢܺܝ</l>
                <l n="313">ܠܒܼܶܟܘ ܗ̱ܘܰܘ ܐܽܘܪܚܳܐ ܟܰܦܢ̈ܶܐ ܕܰܛܥܼܶܢܘ ܣܰܒܥܳܐ ܘܰܐܝܬܼܺܝܘ</l>
                <l n="314">ܘܰܒܒܶܝܬ ܒܰܘܬܳܐ ܗܰܘ ܩܰܕܡܳܝܳܐ ܦܬܼܰܚܘ ܣܰܩܰܝ̈ܗܽܘܢ</l>
                <l n="315">ܘܗܳܐ ܒܦܽܘܡ ܛܰܥܢܶܗ ܕܓܰܒܪܳܐ ܟܰܣܦܶܗ ܗܰܘ ܕܰܐܘܒܶܠ ܗ̱ܘܳܐ</l>
                <l n="316">ܘܰܚܼܙܰܘ ܓܰܒܪ̈ܶܐ ܘܒܰܠܗܺܝܼ ܐܶܢܽܘܢ ܙܰܘܥܳܐ ܪܰܒܳܐ</l>
                <l n="317">ܢܦܰܩܼܘ ܡܶܢ ܡܶܨܪܶܝܢ ܘܶܐܬܼܰܘ ܠܝܺܗܽܘܕ ܐܰܚ̈ܰܝ ܝܰܘܣܶܦ </l>
                <l n="318">ܘܥܰܠܼܘ ܨܶܝܕ ܝܰܥܩܽܘܒ ܘܶܐܫܼܬܰܥܺܝܘ ܠܶܗ ܛܶܒܳܐ ܕܽܐܘܪܚܳܐ</l>
                <l n="319">ܗܳܟ݂ܢܳܐ ܠܰܡ ܚܰܕ ܥܰܙܺܝܙܳܐ ܡܳܪܳܗܿ ܕܰܐܪܥܳܐ </l>
                <l n="320">ܓܰܒܪܳܐ ܕܚܺܝܼܠܳܐ ܕܟ݂ܽܠܳܗ̇ ܡܶܨܪܶܝܢ ܒܡܶܠܬ݂ܗ ܬܰܠܝܳܐ </l>
                <l n="321">ܩܼܳܡ ܘܶܐܬ݂ܩܰܫܺܝ ܘܚܰܫܼܒܰܢ ܬܰܡܳܢ ܐܰܝܟ ܓܳܫܽܘ̈ܫܶܐ</l>
                <l n="322">ܘܝܰܘ̈ܡܶܐ ܬܠܳܬ݂ܐ ܐܰܥܼܶܠ ܚܰܒܼܫܰܢ ܡܶܛܽܠ ܗܳܕܶܐ</l>
                <l n="323">ܘܶܐܡܼܰܪܢܰܢ ܠܶܗ ܕܟܺܐܢ̈ܶܐ ܚܢܰܢ ܡܳܪܝ̱ ܠܰܘ ܓܳܫܽܘ̈ܫܶܐ</l>
                <l n="324">ܬܪ̈ܶܥܣܰܪ ܐܰܚܺܝ̈ܢ ܐܰܘܠܶܕ ܐܰܒܽܘܢ ܒܰܐܪܥܳܐ ܕܰܟܢܰܥܢ</l>
                <l n="325">ܘܗܰܘ ܚܰܕ ܠܰܝܬܰܘܗ̱ܝ ܕܰܢܦܰܩ ܘܶܐܒܰܕ ܗܳܐ ܡܶܢ ܢܽܘܓ݂ܪܳܐ</l>
                <l n="326">ܘܛܰܠܝܳܐ ܙܥܽܘܪܳܐ ܗܳܐ ܨܶܝܕ ܐܰܒܽܘܢ ܣܳܒܳܐ ܥܰܒܕܳܟ݂</l>
                <l n="327">ܘܰܠܒܰܟ ܡܶܠܬ݂ܳܐ ܕܰܢܢܰܣܶܐ ܠܰܢ ܗܰܘ ܡܶܨܪܳܝܳܐ</l>
                <l n="328">ܕܶܐܢ ܗܽܘܼ ܕܫܰܪܺܝܼܪ ܡܽܘܢ ܕܶܐܡܼܰܪܬܽܘܢ ܛܰܠܝܳܐ ܢܺܐܼܬ݂ܐ</l>
                <l n="329">ܘܡܶܛܽܠ ܗܳܢܳܐ ܚܰܒܼܫܶܗ ܠܫܶܡܥܽܘܢ ܢܰܘܒܶܠ ܛܰܠܝܳܐ</l>
                <l n="330">ܘܢܶܒܩܶܐ ܡܶܠ̈ܰܝܢ ܐܶܢ ܫܰܪܺܝܪܳܢ ܐܰܝܟ ܕܶܐܡܼܰܪܢܰܢ</l>
                <l n="331">ܬܢܼܰܘ ܠܰܐܒܽܘܗܽܘܢ ܗܳܠܶܝܢ ܕܰܗܘ̈ܰܝ ܒܶܝܬ ܡܶܨܪ̈ܳܝܶܐ</l>
                <l n="332">ܘܣܰܦܶܩܘ ܛܰܥ̈ܢܶܐ ܘܶܐܫܼܟܰܚܘ ܟܽܠ ܐ̱ܢܳܫ ܟܶܣܦܶܗ ܬܰܡܳܢ</l>
                <l n="333">ܨܪܳܪ̈ܶܐ ܕܟܶܣܦܳܐ ܒܓܰܘ ܛܰܥܢ̈ܰܝܗܽܘܢ ܚܼܙܰܘ ܘܶܐܬ݂ܕܰܘܰܕܘ</l>
                <l n="334">ܘܶܐܬܬܙܺܝܥ ܝܰܥܩܽܘܒ ܡܶܢ ܣܽܘܥܪܳܢܳܐ ܥܰܡ ܚܰܒܺܝ̈ܒܰܘܗ̱ܝ</l>
                <l n="335">ܘܫܰܪܺܝ ܣܳܒܳܐ ܒܡܶܠ̈ܰܝ ܚܰܫܳܐ ܠܰܡܒܰܓ݂ܳܢܽܘ</l>
                <l n="336">ܥܰܠ ܥܳܩ̈ܳܬ݂ܶܗ ܩܰܕܡܳܝ̈ܳܬ݂ܐ ܘܰܐ̱ܚܪ̈ܳܝܳܬ݂ܐ</l>
                <l n="337">ܐܶܡܿܰܪ ܠܰܒܢܰܘ̈ܗ̱ܝ ܗܳܐ ܒܺܐܝ̈ܕܰܝܟܽܘܢ ܓܰܕ̈ܫܰܢ ܟܽܠܗܶܝܢ</l>
                <l n="338">ܕܰܒܟ݂ܠ ܙܰܒܢ̈ܺܝܢ ܚܰܕܬ݂ܬܽܘܢ ܠܺܝ ܟܽܠ ܥܳܩ̈ܳܬ݂ܳܐ</l>
                <l n="339">ܓܰܙܺܝܬܽܘܢܳܢܝ̱ ܘܰܬܗܪܳܬܽܘܢܳܢܝ̱ ܘܰܫܚܰܩܬܽܘܢܳܢܝ̱</l>
                <l n="340">ܕܥܰܕ ܥܳܒܪܳܐ ܗܳܝ ܥܶܠܰܬ ܗܳܕܶܐ ܠܡܰܐܚܳܫܽܘܬ݂ܰܢ</l>
                <l n="341">ܝܰܘܣܶܦ ܠܰܝܬܰܘܗ̱ܝ ܢܽܘܗܪܳܐ ܚܰܠܝܳܐ ܘܣܰܘܩܳܐ ܕܰܩܢܽܘܡܝ</l>
                <l n="342">ܘܫܶܡܥܽܘܢ ܠܰܝܬܰܘܗ̱ܝ ܠܶܘܝܳܐ ܕܰܐܚܰܘ̈ܗ̱ܝ ܕܳܐܦ ܠܶܗ ܕܰܒܪܽܘܗ̱ܝ</l>
                <l n="343">ܘܶܐܢ ܒܶܢܝܳܡܺܝܢ ܬܽܘܒ ܐܳܙܿܶܠ ܠܶܗ ܫܠܼܶܡ ܥܳܩ̈ܳܬ݂ܳܐ</l>
                <l n="344">ܘܰܥܠܰܝ ܟܽܠܗܶܝܢ ܗܳܐ ܡܶܬ݂ܥܰܫ̈ܢܳܢ ܕܰܐܘܦܶܐ ܘܶܐܓܡܰܪ</l>
                <l n="345">ܠܝܰܘܣܶܦ ܩܰܛܠܽܘܗ̱ܝ ܠܫܶܡܥܽܘܢ ܚܰܒܫܽܘܗ̱ܝ ܒܶܝܬ ܡܶܨܪ̈ܳܝܶܐ</l>
                <l n="346">ܘܰܠܒܶܢܝܳܡܺܝܢ ܬܽܘܒ ܐܶܢ ܕܰܒܪܽܘܗ̱ܝ ܡܰܢ ܠܳܘܶܐ ܠܺܝ</l>
                <l n="347">ܒܟܼܳܐ ܗ̱ܘܳܐ ܝܰܥܩܽܘܒ ܘܰܐܒܟܼܺܝ ܠܰܒܢ̈ܰܘܗ̱ܝ ܥܰܠ ܓܽܘܙܳܝܶܗ</l>
                <l n="348">ܘܫܰܪܺܝ ܪܽܘܒܶܝܠ ܒܽܘܟ݂ܪܳܐ ܢܡܰܠܶܠ ܨܶܝܕ ܝܳܠܽܘܕܶܗ</l>
                <l n="349">ܠܳܐ ܬܶܟܪܶܐ ܠܳܟ ܥܰܠ ܒܶܢܝܳܡܺܝܢ ܐܶܢ ܡܶܫܬܰܕܰܪ</l>
                <l n="350">ܠܺܝ ܐܰܓܥܶܠܳܝܗ̱ܝ ܘܶܐܢܿܳܐ ܐܰܝܬܺܝܘܗ̱ܝ ܫܰܪܺܝܪܳܐܺܝܬ݂</l>
                <l n="351">ܠܰܒܢ̈ܰܝ ܬܰܡܺܝܬ ܐܶܠܳܐ ܐܰܝܬܺܝܘܗ̱ܝ ܐܰܝܟ ܕܶܐܫܬܰܘܕܝܬ݂</l>
                <l n="352">ܬܪܶܝܢ ܚܰܒܺܝ̈ܒܰܝ ܡܶܛܽܠܳܬ݂ܗ ܩܛܽܘܠ ܐܶܢ ܦܳܐܶܫ</l>
                <l n="353">ܐܳܡܰܪ ܝܰܥܩܽܘܒ ܠܳܐ ܢܳܚܶܬ ܒܶܪܝ̱ ܐܰܝܟ ܕܶܐܡܰܪܬܽܘܢ</l>
                <l n="354">ܕܰܐܚܽܘܗ̱ܝ ܡܺܝܬ ܠܶܗ ܘܗܽܘ ܦܳܫ ܠܶܐܡܶܗ ܥܠܺܝܒ ܘܰܡܓܰܙܰܝ</l>
                <l n="355">ܕܰܡ ܓܳܕܶܫ ܠܶܗ ܩܺܐܪܣܳܐ ܒܽܐܘܪܚܳܐ ܐܶܢ ܡܶܫܬܰܕܰܪ</l>
                <l n="356">ܘܰܒܕܽܘܘܳܢܳܐ ܪܰܒܳܐ ܬܰܝܬܽܘܢ ܣܰܝܒܽܘܬ ܠܰܫܝܽܘܠ</l>
                <l n="357">ܡܕܰܒܪܳܢܽܘܬ݂ܐ ܕܣܰܓܺܝ ܡܗܺܝܪܳܐ ܒܰܥܒܺܝ̈ܕܳܬ݂ܳܗܿ</l>
                <l n="358">ܟܰܣܼܝܰܬ ܐ̱ܪܳܙܳܐ ܡܶܢܶܗ ܕܣܳܒܳܐ ܕܠܳܐ ܢܰܪܓ݂ܶܫ ܗ̱ܘܳܐ</l>
                <l n="359">ܕܬܶܗܼܘܶܐ ܪܰܒܳܐ ܡܳܐ ܕܶܐܬ݂ܓܰܠܝܰܬ ܗܳܝ ܕܰܐܠܳܗܳܐ</l>
                <l n="360">ܘܡܰܠܝܳܐ ܫܽܘܦܪ̈ܶܐ ܟܽܠܳܗ̇ ܐܽܘܪܚܳܐ ܒܟ݂ܽܠ ܐܶܣܟܽܝ̈ܡܺܝܢ</l>
                <l n="361">ܐܰܒܠܶܗ ܕܝܰܥܩܽܘܒ ܕܰܠܒܰܟ ܨܶܝܕܰܘܗ̱ܝ ܢܽܘܓ݂ܪܳܐ ܪܰܒܳܐ</l>
                <l n="362">ܐܰܦ̈ܶܐ ܥܒܼܰܕ ܠܶܗ ܠܗܰܘ ܓܶܠܝܳܢܳܐ ܒܙܰܒܢܳܐ ܕܰܕܢܰܚ </l>
                <l n="363">ܝܰܘܣܶܦ ܦܳܩܶܕ ܪܳܡ ܘܰܡܥܰܠܰܝ ܡܶܢ ܡܰܪܟܰܒܬ݂ܳܐ</l>
                <l n="364">ܘܰܐܒܽܘܗ̱ܝ ܣܳܒܳܐ ܢܳܛܰܪ ܐܶܒܠܳܐ ܘܠܳܐ ܡܶܬ݂ܒܰܝܰܐ</l>
                <l n="365">ܒܗܰܘ ܒܶܢܝܳܡܺܝܢ ܒܰܪ ܣܰܝܒܽܘܬ݂ܐ ܕܦܼܳܫ ܗ̱ܘܳܐ ܨܶܝܕܰܘܗ̱ܝ</l>
                <l n="366">ܪܳܚܶܠ ܘܰܒܢ̈ܶܝܗ ܚܳܙܶܐ ܗ̱ܘܳܐ ܒܶܗ ܘܢܶܬ݂ܒܰܝܰܐ ܒܶܗ</l>
                <l n="367">ܡܶܛܽܠܗܳܢܳܐ ܠܳܐ ܨܒܼܳܐ ܢܫܰܕܪܶܗ ܠܒܶܝܬ ܡܶܨܪ̈ܳܝܶܐ</l>
                <l n="368">ܕܠܳܐ ܢܶܬܓܰܙܶܐ ܐܰܝܟ ܕܡܶܢ ܝܰܘܣܶܦ ܐܳܦ ܡܶܢ ܐܰܚܽܘܗ̱ܝ</l>
                <l n="369">ܚܰܡܣܶܢ ܝܰܥܩܽܘܒ ܘܰܠܒܰܟ ܛܰܠܝܳܐ ܕܠܳܐ ܢܺܐܙܰܠ ܗ̱ܘܳܐ</l>
                <l n="370">ܘܰܥܫܼܶܢ ܟܰܦܢܳܐ ܘܢܶܦܼܠܰܬ ܐܽܘܪܚܳܐ ܠܒܶܝܬ ܡܶܨܪ̈ܳܝܶܐ</l>
                <l n="371">ܩܼܳܡ ܣܽܘܢܩܳܢܳܐ ܐܰܝܟ ܬܳܒܽܘܥܳܐ ܥܰܠ ܥܶܒܪ̈ܳܝܶܐ</l>
                <l n="372">ܕܠܰܐܪܥܳܐ ܕܡܶܨܪܶܝܢ ܢܶܓ݂ܰܕ ܐܶܢܽܘܢ ܟܰܕ ܠܳܐ ܨܳܒܶܝܢ</l>
                <l n="373">ܚܣܼܰܪ ܗ̱ܘܳܐ ܠܰܚܡܳܐ ܠܡܰܠܟܶܝ̈ܗ̇ ܕܰܐܪܥܳܐ ܘܰܠܥܰܬܺܝܪ̈ܶܐ</l>
                <l n="374">ܘܶܐܠܳܐ ܝܰܘܣܶܦ ܠܳܐ ܡܫܰܡܰܗ ܗ̱ܘܳܐ ܒܣܰܒܥܳܐ ܪܰܒܳܐ</l>
                <l n="375">ܟܽܠܗܽܘܢ ܟܰܦܢ̈ܶܐ ܠܬܰܪ̈ܥܶܗ ܪܗܼܰܛܘ ܗ̱ܘܰܘ ܢܶܣܼܡܽܘܟ ܐܶܢܽܘܢ</l>
                <l n="376">ܕܠܳܐ ܐܺܝܬ ܗ̱ܘܳܐ ܐ̱ܢܳܫ ܕܺܐܝܬ ܠܶܗ ܠܰܚܡܳܐ ܐܶܠܳܐ ܐܶܢ ܠܶܗ</l>
                <l n="377">ܐܰܘܦܺܝ ܥܒܽܘܪܳܐ ܗܰܘ ܩܰܕܡܳܝܳܐ ܕܰܐܚ̈ܰܝ ܝܰܘܣܶܦ </l>
                <l n="378">ܘܠܳܐ ܐ̱ܢܳܫ ܐܺܝܬ ܗ̱ܘܳܐ ܐ̱ܚܪܺܢܳܐ ܕܺܐܝܬ ܠܶܗ ܐܶܠܳܐ ܐܶܢ ܠܶܗ</l>
                <l n="379">ܘܟܰܕ ܥܶܪܨܰܬ ܠܳܗ̇ ܩܪܳܐ ܠܗܽܘܢ ܝܰܥܩܽܘܒ ܢܫܰܕܰܪ ܐܶܢܽܘܢ</l>
                <l n="380">ܐܳܡܪܺܝܢ ܗܶܢܽܘܢ ܟܽܠܳܗ ܐܽܘܪܚܰܢ ܒܶܢܝܳܡܺܝܢܽ ܗ̱ܘ</l>
                <l n="381">ܐܶܢܗܽܘ ܕܳܐܙܶܠ ܥܰܡܰܢ ܛܰܠܝܳܐ ܥܰܡܰܢ ܫܰܪܝܳܐ ܐܽܘܪܚܰܢ</l>
                <l n="382">ܘܶܐܠܳܐ ܐܳܙܶܠ ܕܰܐܚܢܰܢ ܢܿܺܐܙܰܠ ܦܽܘܪܣܳܐ ܠܳܐ ܐܺܝܬ݂</l>
                <l n="383">ܗܽܘܼ ܓܶܝܪ ܓܰܒܪܳܐ ܡܳܪܳܗܿ ܕܰܐܪܥܳܐ ܦܣܰܩ ܘܶܐܡܼܰܪ ܠܰܢ</l>
                <l n="384">ܕܰܕܠܳܐ ܛܰܠܝܳܐ ܬܽܘܒ ܠܳܐ ܬܺܐܬ݂ܘܢ ܬܶܚܼܙܽܘܢ ܐܰܦ̈ܰܝ</l>
                <l n="385">ܐܶܡܿܰܪ ܝܰܥܩܽܘܒ ܗܳܕܶܐ ܒܺܝܫܬܳܐ ܕܰܗܘܳܬ ܨܶܝܕܰܝ</l>
                <l n="386">ܡܶܢ ܕܺܝܠܟ݂ܽܘܢ ܗܺܝ ܥܰܠ ܕܰܓܠܼܰܝܬܽܘܢ ܥܰܠ ܐܰܚܽܘܟ݂ܽܘܢ</l>
                <l n="387">ܡܳܢܳܐ ܐܶܠܨܰܬ ܕܬܺܐܡܪܽܘܢ ܬܰܡܳܢ ܕܺܐܝܬ ܠܰܢ ܐܰܚܳܐ</l>
                <l n="388">ܘܰܐܝܕܳܐ ܥܶܠܬ݂ܳܐ ܬܶܒܼܥܰܬ ܢܶܚܽܘܬ ܐܳܦ ܒܶܢܝܳܡܺܝܢ</l>
                <l n="389">ܐܳܡܿܪܺܝܢ ܗܶܢܽܘܢ ܡܰܢ ܝܿܳܕܰܥ ܗ̱ܘܳܐ ܡܽܘܢ ܓܳܕܶܫ ܗ̱ܘܳܐ</l>
                <l n="390">ܕܬܳܒܰܥ ܗ̱ܘܳܐ ܠܰܢ ܡܳܪܳܗܿ ܕܰܐܪܥܳܐ ܢܿܰܘܒܶܠ ܛܰܠܝܳܐ</l>
                <l n="391">ܫܰܐܶܠ ܠܰܢ ܓܶܝܪ ܕܶܐܢܗܽܘ ܕܺܐܝܬ ܠܰܢ ܐܰܒܳܐ ܘܰܐܚܳܐ</l>
                <l n="392">ܘܫܰܪܺܝܪ̈ܳܬ݂ܐ ܡܰܠܶܠܢܰܢ ܠܶܗ ܐܰܝܟ ܕܰܒܼܥܳܐ ܠܰܢ </l>
                <l n="393">ܐܳܡܿܰܪ ܝܰܥܩܽܘܒ ܩܽܘܡܘ ܙܶܠܘ ܡܶܟܺܝܠ ܐܰܝܟ ܕܶܐܡܼܰܪܬܽܘܢ</l>
                <l n="394">ܘܰܕܒܽܘܪܘ ܛܰܠܝܳܐ ܘܬܼܶܫܪܶܐ ܐܽܘܪܚܳܐ ܕܟܰܦܢܳܐ ܐܰܠܨܰܢܝ̱</l>
                <l n="395">ܣܰܒܘ ܐܺܝܩܳܪ̈ܶܐ ܘܕܳܫܢ̈ܶܐ ܠܓܰܒܪܳܐ ܛܽܘܒܳܗܿ ܕܰܐܪܥܳܐ</l>
                <l n="396">ܕܰܒܩܽܘܪ̈ܒܳܢܶܐ ܬܶܚܼܙܽܘܢ ܐܰܦܰܘ̈ܗ̱ܝ ܕܰܢܼܩܰܒܶܠܟ݂ܽܘܢ</l>
                <l n="397">ܫܰܪܒܶܗ ܕܝܰܘܣܶܦ ܝܰܡܳܐ ܗܰܘ ܡܰܠܝܳܐ ܕܠܳܐ ܡܶܣܬܰܝܰܟ݂</l>
                <l n="398">ܘܰܕܥܶܠܶܬ ܠܶܗ ܐܰܝܟܰܢ ܐܶܦܿܽܘܩ ܠܳܐ ܝܳܕܰܥ ܐ̱ܢܳܐ</l>
                <l n="399">ܐܶܢܗܽܘܼ ܕܪܶܗܛܳܐ ܠܳܐ ܡܰܩܶܠ ܐ̱ܢܳܐ ܒܡܺܐܡܪܶܗ ܪܰܒܳܐ</l>
                <l n="400">ܟܰܕ ܐܳܡܰܪ ܐ̱ܢܳܐ ܕܢܰܘܦܶܐ ܠܥܳܠܰܡ ܦܽܘܪܣܳܐ ܠܳܐ ܐܺܝܬ݂</l>
                <l n="401">ܐܰܪܦܳܐ ܣܰܓܺܝ ܘܳܐܡܰܪ ܩܰܠܺܝܠ ܡܶܢ ܬܰܫܥܺܝܼܬ݂ܐ</l>
                <l n="402">ܨܶܝܕ ܫܽܘܠܳܡܳܐ ܪܗܺܝܒܳܐ ܡܶܠܰܬ݂ܝ ܠܡܶܬ݂ܡܰܛܳܝܽܘ</l>
                <l n="403">ܐܶܙܕܰܘܰܕܘ̱ ܗ̱ܘܰܘ ܐܰܚ̈ܰܝ ܝܰܘܣܶܦ ܡܶܢ ܐܰܒܽܘܗܽܘܢ</l>
                <l n="404">ܘܰܕܒܼܰܪܘ ܥܰܡܗܽܘܢ ܗܰܘ ܒܶܢܝܳܡܺܝܢ ܘܰܠܒܼܶܟܘ ܐܽܘܪܚܳܐ</l>
                <l n="405">ܫܩܼܰܠܘ ܩܽܘܪ̈ܒܳܢܶܐ ܘܛܽܘ̈ܒܶܐ ܕܰܟܢܰܥܢ ܥܰܡ ܐܰܚܽܘܗܽܘܢ</l>
                <l n="406">ܘܶܐܙܰܠܼܘ ܢܶܫܪܽܘܢ ܐܽܘܪܚܳܐ ܕܩܶܢܛܳܐ ܕܶܐܫܬܰܕܰܪ ܠܳܗ̇ </l>
                <l n="407">ܫܩܼܰܠܘ̱ ܐܳܦ ܟܶܣܦܳܐ ܗܰܘ ܩܰܕܡܳܝܳܐ ܕܶܐܬ݂ܦܰܢܺܝ ܗ̱ܘܳܐ</l>
                <l n="408">ܐܰܝܟ ܕܰܐܒܽܘܗܽܘܢ ܟܺܐܢܳܐ ܡܠܰܟ ܗ̱ܘܳܐ ܘܰܐܠܶܦ ܐܶܢܽܘܢ</l>
                <l n="409">ܐܬܼܰܘ ܨܶܝܕ ܝܰܘܣܶܦ ܘܰܣܓ݂ܶܕܘ ܗ̱ܘܰܘ ܠܶܗ ܥܰܡ ܒܶܢܝܰܡܺܝܢ</l>
                <l n="410">ܕܗܳܝ ܕܰܚܕܰܥܣܰܪ ܟܽܘܟ̈ܒܶܐ ܕܰܣܓ݂ܕܘ ܬܶܫܬܰܠܰܡ ܗ̱ܘܳܬ݂</l>
                <l n="411">ܒܗܳܝ ܩܰܕܡܳܝܬܳܐ ܐܽܘܪܚܳܐ ܥܶܣܪܳܐ ܣܓ݂ܶܕܘ ܠܶܗ ܒܰܠܚܽܘܕ</l>
                <l n="412">ܘܗܳܫܳܐ ܚܕܰܥܣܰܪ ܘܰܫܠܶܡ ܚܶܠܡܳܐ ܘܩܳܡܼ ܦܽܘܫܳܩܳܐ</l>
                <l n="413">ܚܙܳܐ ܠܒܶܢܝܳܡܺܝܢ ܗܰܘ ܒܰܪ ܐܶܡܳܗ̇ ܕܪܳܚܶܡ ܗ̱ܘܳܐ ܠܶܗ</l>
                <l n="414">ܘܰܚܼܕܺܝ ܝܰܘܣܶܦ ܘܰܪܘܰܙ ܠܶܒܶܗ ܨܶܝܕ ܚܰܒܺܝܒܶܗܿ</l>
                <l n="415">ܘܰܠܪܰܒܒܰܝܬܶܗ ܦܩܼܰܕ ܗ̱ܘܳܐ ܝܰܘܣܶܦ ܢܰܥܶܠ ܐܶܢܽܘܢ</l>
                <l n="416">ܕܥܰܡܶܗ ܢܺܐܟ݂ܠܽܘܢ ܠܰܚܡܳܐ ܬܰܡܳܢ ܚܰܒܺܝܒܳܐܺܝܬ݂</l>
                <l n="417">ܘܰܕܚܼܶܠܘ ܓܰܒܪ̈ܶܐ ܘܙܳܥܼܘ ܘܶܐܬ݂ܕܰܘܰܕܘ ܟܰܕ ܥܿܳܐܠܺܝܢ ܗ̱ܘܰܘ</l>
                <l n="418">ܘܰܒܣܽܘܪܳܕܳܐ ܘܠܶܒܳܐ ܬܒܺܝܼܪܳܐ ܩܳܡܼܘ ܥܰܠ ܬܰܪܥܶܗ</l>
                <l n="419">ܐܳܡܿܪܺܝܢ ܘܳܝ ܠܰܢ ܕܕܰܠܡܳܐ ܡܶܛܽܠ ܟܶܣܦܳܐ ܕܰܗܼܦܰܟ݂</l>
                <l n="420">ܗܳܐ ܡܰܥܠܺܝܢ ܠܰܢ ܢܶܗܘܶܐ ܥܰܒ̈ܕܶܐ ܒܶܝܬ ܡܶܨܪ̈ܳܝܶܐ</l>
                <l n="421">ܢܶܟ݂ܠܳܐ ܪܰܒܳܐ ܘܪܳܡܽܘܬ ܠܶܒܳܐ ܩܢܸܺܝܢ ܡܶܨܪ̈ܳܝܶܐ</l>
                <l n="422">ܘܰܕܢܶܫܬܰܥܒܰܕ ܟܒܰܪ ܗܳܐ ܕܰܒܼܪܽܘܢ ܥܰܘܳܠܳܐܺܝܬ݂</l>
                <l n="423">ܘܫܰܪܺܝܘ ܓܰܒܪ̈ܶܐ ܨܶܝܕ ܪܰܒܰܝܬܳܐ ܠܰܡܡܰܠܳܠܽܘ</l>
                <l n="424">ܟܰܕ ܕܰܚܺܝܼܠܺܝܼܢ ܐܳܦ ܪܰܬܺܝܬ݂ܺܝܢ ܡܶܢ ܣܽܘܥܪܳܢܳܐ</l>
                <l n="425">ܢܺܐܡܰܪ ܠܳܟ ܡܳܪܝ̱ ܐܳܡܿܪܺܝܢ ܗ̱ܘܰܘ ܠܶܗ ܒܙܰܘܥܳܐ ܪܰܒܳܐ</l>
                <l n="426">ܗܳܐ ܩܕܳܡ ܙܰܒܢܳܐ ܥܒܽܘܪܳܐ ܡܳܪܢܰܢ ܡܶܢ ܨܶܝܕܰܝܟܽܘܢ</l>
                <l n="427">ܘܟܶܣܦܳܐ ܕܝܰܗ̱ܒܢܰܢ ܐܶܬ݂ܦܰܢܺܝ ܠܰܢ ܡܶܢ ܒܶܠܥܳܕܰܝܢ</l>
                <l n="428">ܘܡܰܢ ܣܳܡܶܗ ܠܰܢ ܢܺܐܙܰܠ ܥܰܡܰܢ ܠܳܐ ܪܓܺܝܫܺܝܢܰܢ</l>
                <l n="429">ܠܶܗ ܠܗܰܘ ܟܶܣܦܳܐ ܗܳܐ ܐܺܝܬ݂ܝܢܰܢ ܟܰܕ ܠܳܐ ܚܰܣܺܝܼܪ</l>
                <l n="430">ܘܶܐܬ݂ܳܐ ܐ̱ܚܪܺܢܳܐ ܥܰܡܰܢ ܗܳܫܳܐ ܕܒܶܗ ܢܶܬܬܰܓܰܪ</l>
                <l n="431">ܐܳܡܰܪ ܥܰܒܕܳܐ ܠܳܐ ܢܶܣܬܰܪܕܽܘܢ ܪܶܥܝܳܢܰܝ̈ܟܽܘܢ</l>
                <l n="432">ܕܟܶܣܦܳܐ ܥܰܠ ܠܶܗ ܘܶܐܢܳܐ ܫܩܰܠܬܶܗ ܘܨܶܐܕܰܝ ܐܺܝܬ݂ܘܗ̱ܝ</l>
                <l n="433">ܘܰܒܛܰܥܢܰܝ̈ܟܽܘܢ ܗܽܘ ܕܶܐܫܟܼܰܚܬܽܘܢ ܠܰܘ ܕܺܝܠܰܢܽ ܗ̱ܘ</l>
                <l n="434">ܐܶܠܳܐ ܡܳܪܝܳܐ ܕܰܐܒܳܗܰܝ̈ܟܽܘܢ ܣܳܡܼܶܗ ܬܰܡܳܢ</l>
                <l n="435">ܡܳܪܳܗܿ ܕܰܐܪܥܳܐ ܒܚܽܘܒܳܐ ܩܪܳܟ݂ܽܘܢ ܬܶܐܟ݂ܠܽܘܢ ܥܰܡܶܗ</l>
                <l n="436">ܠܰܘ ܒܽܘܨܳܪܳܐ ܐܰܘܿ ܣܽܘܪܚܳܢܳܐ ܚܼܙܳܐ ܨܶܝܕܰܝܟܽܘܢ</l>
                <l n="437">ܫܠܳܡܳܐ ܘܚܽܘܒܳܐ ܘܪ̈ܰܚܡܶܐ ܥܰܡܟ݂ܘܢ ܠܳܐ ܬܶܬܪܰܗܒܽܘܢ</l>
                <l n="438">ܫܰܝܢܰܐ ܗ̱ܘ ܪܰܒܳܐ ܠܳܐ ܬܶܬ݂ܩܰܢܛܽܘܢ ܡܶܢ ܣܽܘܥܪܳܢܳܐ</l>
                <l n="439">ܥܠܰܘ ܗ̱ܘܰܘ ܘܰܫܼܪܰܘ ܐܰܚ̈ܰܝ ܝܰܘܣܶܦ ܒܶܝܬ ܡܶܨܪ̈ܳܝܶܐ</l>
                <l n="440">ܘܩܼܳܡ ܪܰܒܰܝܬܳܐ ܩܰܒܶܠ ܐܶܢܽܘܢ ܐܰܝܟ ܕܶܐܬ݂ܦܰܩܰܕ</l>
                <l n="441">ܩܼܳܡܘ ܕܶܝܢ ܗܶܢܽܘܢ ܘܰܣܼܕܰܪܘ ܘܶܐܬ݂ܩܼܶܢܘ̱ ܩܳܪ̈ܒܳܢܰܝܗܽܘܢ</l>
                <l n="442">ܕܰܢܩܰܪܒܽܘܢ ܠܶܗ ܠܝܰܘܣܶܦ ܡܳܐ ܕܥܰܠ ܡܶܢ ܣܽܘܥܪ̈ܳܢܰܘܗ̱ܝ</l>
                <l n="443">ܒܪܺܝܼܟ ܕܰܡܫܿܰܚܠܶܦ ܙܰܒܢ̈ܶܐ ܩܫ̈ܰܝܳܐ ܐܳܦ ܡܰܪܺܝܪ̈ܶܐ </l>
                <l n="444">ܘܥܳܒܰܕ ܠܗܽܘܢ ܛܳܒ̈ܶܐ ܘܢܺܝ̈ܚܶܐ ܐܳܦ ܒܰܣܺܝ̈ܡܶܐ</l>
                <l n="445">ܦܓܼܰܥܘ ܒܶܗ ܒܝܰܘܣܶܦ ܙܰܒܢܳܐ ܩܰܫܝܳܐ ܘܥܰܒܕܶܗ ܥܰܒܕܳܐ</l>
                <l n="446">ܘܰܐܝܬܺܝ ܡܳܪܝܳܐ ܐ̱ܚܪܺܢܳܐ ܣܰܡܟ݂ܗ ܘܥܰܒܕܶܗ ܡܰܠܟܳܐ </l>
                <l n="447">ܒܰܙܒܰܢ ܛܰܠܡܼܽܘܗ̱ܝ ܐܰܚ̈ܶܐ ܘܣܰܩܼܪܽܘܗ̱ܝ ܘܰܚܣܰܡܘ̱ ܛܰܪܕܽܘܗ̱ܝ</l>
                <l n="448">ܘܗܳܫܳܐ ܒܕܳܫ̈ܢܶܐ ܘܰܒܩܽܘܪ̈ܒܳܢܶܐ ܗܳܐ ܡܶܬ݂ܝܰܩܰܪ </l>
                <l n="449">ܟܰܕ ܡܶܙܕܰܒܰܢ ܣܓܼܶܕ ܐܰܝܟ ܥܰܒܕܳܐ ܘܠܳܐ ܐܶܬܼ݂ܩܰܒܰܠ</l>
                <l n="450">ܬܳܐ ܚܙܺܝܼ ܗܳܪܟܳܐ ܟܰܕ ܣܳܓ݂ܕܺܝܢ ܠܶܗ ܒܺܐܝܩܳܪ̈ܰܝܗܽܘܢ</l>
                <l n="451">ܬܩܰܢܘ̱ ܩܽܘܪ̈ܒܳܢܶܐ ܘܥܼܰܠ ܗ̱ܘܳܐ ܝܰܘܣܶܦ ܢܶܚܼܙܶܐ ܠܰܐܚܰܘ̈ܗ̱ܝ</l>
                <l n="452">ܘܶܐܬܼܰܘ ܗܶܢܽܘܢ ܘܰܣܓܼܶܕܘ ܗ̱ܘܰܘ ܠܶܗ ܒܺܐܝܩܳܪ̈ܰܝܗܽܘܢ</l>
                <l n="453">ܫܼܐܶܠ ܒܰܫܠܳܡܗܽܘܢ ܪܳܚܶܡ ܫܰܝܢܳܐ ܘܩܰܒܶܠ ܐܶܢܽܘܢ</l>
                <l n="454">ܘܫܰܐܶܠ ܐܶܢܽܘܢ ܥܰܠ ܐܰܒܽܘܗܽܘܢ ܣܳܒܳܐ ܝܰܥܩܽܘܒ</l>
                <l n="455">ܓܳܠܘ ܗ̱ܘܰܘ ܪ̈ܰܚܡܰܘܗ̱ܝ ܕܝܰܘܣܶܦ ܟܺܐܢܳܐ ܦܳܪܽܘܫܳܐܺܝܬ݂</l>
                <l n="456">ܕܢܼܶܒܟܳܐ ܒܚܽܘܒܳܐ ܥܰܠ ܛܽܘܪܳܦܗܽܘܢ ܕܰܒܢ̈ܰܝ ܐܰܒܽܘܗ̱ܝ</l>
                <l n="457">ܐܺܝܢ ܒܰܫܪܳܪܳܐ ܕܥܰܠ ܡܪ̈ܰܚܡܳܢܶܐ ܗܿܳܘܶܝܢ ܪ̈ܰܚܡܶܐ</l>
                <l n="458">ܘܗܳܢܳܐ ܪܚܺܝܼܡܳܐ ܪ̈ܰܚܡܶܐ ܡܠܸܶܐ ܗ̱ܘܳܐ ܘܥܰܠܗܳܝ ܐܺܝܼܪܶܒ</l>
                <l n="459">ܙܰܒܼܢܽܘܗ̱ܝ ܗܳܠܶܝܢ ܘܠܳܐ ܪܰܚܼܶܡܘ̱ ܗ̱ܘܰܘ ܥܰܠ ܚܺܐܪܽܘܬ݂ܗ</l>
                <l n="460">ܘܰܗܘܼܰܘ ܚܰܪ̈ܡܶܐ ܘܠܳܐ ܡܪ̈ܰܚܡܳܢܶܐ ܨܶܝܕ ܐܰܚܽܘܗܽܘܢ</l>
                <l n="461">ܘܰܕܠܳܐ ܚܰܢܽܘܗ̱ܝ ܟܰܦ ܗ̱ܘܳܐ ܐܶܢܽܘܢ ܩܽܘܫܬܳܐ ܩܰܘܕܡܽܘܗ̱ܝ</l>
                <l n="462">ܘܗܽܘ ܡܪܰܚܡܳܢܳܐ ܐܺܝܪܶܒ ܘܰܢܨܰܚܼ ܘܰܗܘܼܳܐ ܪܰܒܳܐ</l>
                <l n="463">ܠܰܒܥܶܠܕܒܳܒܰܘ̈ܗ̱ܝ ܚܙܳܐ ܦܳܪܽܘܫܳܐ ܘܰܪܬܼܰܚ ܚܽܘܒܶܗ</l>
                <l n="464">ܕܗܰܘ ܢܳܡܽܘܣܳܐ ܚܼܰܕܬ݂ܐ ܕܡܳܪܰܢ ܢܶܫܬܰܡܠܶܐ ܒܶܗ</l>
                <l n="465">ܗܳܢܰܘ ܣܳܟܳܗܿ ܕܰܓܡܺܝܼܪܽܘܬ݂ܳܐ ܕܰܐܠܶܦ ܡܳܪܰܢ</l>
                <l n="466">ܕܠܰܒܥܶܠܕ̈ܒܳܒܶܐ ܘܣܳܢ̈ܶܐܐ ܢܶܪܚܰܡ ܫܰܪܺܝܪܳܐܺܝܬ݂</l>
                <l n="467">ܘܕܺܐܝܬ ܗ̱ܘܳܐ ܒܶܗ ܒܝܰܘܣܶܦ ܨܽܘܪܬܳܐ ܗܳܝ ܕܰܡܫܺܝܚܳܐ</l>
                <l n="468">ܒܰܒܥܶܠܕ̈ܒܳܒܶܐ ܚܰܘܺܝܼ ܚܽܘܒܶܗ ܘܦܳܪܽܘܫܳܘܬ݂ܶܗ</l>
                <l n="469">ܐܶܠܽܘ ܩܰܒܼܶܠ ܪ̈ܳܚܡܶܐ ܘܰܐܚܳܐ ܠܰܘ ܡܶܕܶܡ ܗܘܳܬ݂</l>
                <l n="470">ܗܳܕܶܐ ܪܰܒܳܐ ܕܠܰܡܙܰܒܢ̈ܳܢܶܐ ܒܚܽܘܒܳܐ ܢܶܐܚܽܘܕ</l>
                <l n="471">ܐܶܠܽܘ ܢܰܦܫܶܗ ܠܳܐ ܫܰܦܝܳܐ ܗܘܳܬ ܘܰܓܡܺܝܼܪܳܐ ܗܘܳܬ݂</l>
                <l n="472">ܠܳܐ ܪܳܬ݂ܰܚ ܗ̱ܘܳܐ ܚܽܘܒܳܐ ܥܠܰܝܗܽܘܢ ܢܶܒܼܟ݂ܶܐ ܗܳܝܕܶܝܢ</l>
                <l n="473">ܐܰܝܟܳܐ ܕܺܐܝܬ ܗ̱ܘܳܐ ܐܰܬ݂ܪܳܐ ܠܪܽܘܓ݂ܙܳܐ ܘܠܰܐܟ݂ܬܳܐ ܕܰܕܡܳܐ</l>
                <l n="474">ܚܽܘܒܳܐ ܐܰܥܼܶܠ ܘܰܙܟܳܗܿ ܠܒܺܝܼܫܬܳܐ ܒܛܳܒܬ݂ܐ ܝܰܘܣܶܦ </l>
                <l n="475">ܠܳܐ ܒܟܼܰܘ ܗܶܢܽܘܢ ܟܰܕ ܙܰܒܢܼܽܘܗ̱ܝ ܗ̱ܘܰܘ ܢܼܶܗܘܶܐ ܥܰܒܕܳܐ</l>
                <l n="476">ܘܰܒܟܼܳܐ ܗ̱ܘܳܐ ܗܽܘ ܕܢܰܦܫܶܗ ܕܺܝܠܶܗ ܪ̈ܰܚܡܶܐ ܡܰܠܝܳܐ</l>
                <l n="477">ܥܼܰܠ ܠܰܬܘܳܘܢܳܐ ܘܰܒܟ݂ܳܐ ܘܰܐܫܺܝܓ ܫܰܦܝܳܐ ܝܰܘܣܶܦ </l>
                <l n="478">ܘܚܰܡܣܶܢ ܘܰܢܦܰܩ ܕܰܢܫܰܡܠܶܐ ܗ̱ܘܳܐ ܥܒܳܕܶܗ ܪܰܒܳܐ</l>
                <l n="479">ܠܓܽܘܒܳܐ ܩܪܰܐܽܘܗ̱ܝ ܘܰܠܥܰܒܕܽܘܬ݂ܐ ܒܛܺܝ̈ܡܶܐ ܝܰܗܒܽܘܗ̱ܝ</l>
                <l n="480">ܘܰܩܪܳܐ ܠܗܽܘܢ ܗܽܘ ܠܗܳܝ ܫܿܳܪܽܘܬ݂ܐ ܕܡܰܠܝܳܐ ܛܽܘ̈ܒܶܐ</l>
                <l n="481">ܦܩܼܰܕ ܚܰܟܺܝܼܡܳܐ ܘܰܐܣܡܶܟ ܐܶܢܽܘܢ ܥܰܠ ܬܽܘܩܳܢܰܘ̈ܗ̱ܝ</l>
                <l n="482">ܕܝܿܳܐܶܐ ܗ̱ܘܳܐ ܠܶܗ ܕܰܚܠܳܦ ܒܺܝܫܬܳܐ ܛܳܒܬ݂ܳܐ ܢܼܶܦܪܽܘܥ</l>
                <l n="483">ܚܰܘܺܝܼ ܝܰܘܣܶܦ ܚܰܟܺܝܼܡܽܘܬ݂ܗ ܒܟܶܢܫܳܐ ܕܰܐܚܰܘ̈ܗ̱ܝ</l>
                <l n="484">ܕܰܒܫܳܪܽܘܬ݂ܗ ܢܰܬܗܰܪ ܐܶܢܽܘܢ ܕܰܟܡܳܐ ܚܰܟܺܝܼܡ</l>
                <l n="485">ܠܪܽܘܒܶܝܠ ܒܽܘܟ݂ܪܳܐ ܩܼܪܳܐ ܩܰܕܡܳܝܳܐ ܘܠܶܗ ܐܰܣܡܼܶܟ ܗ̱ܘܳܐ</l>
                <l n="486">ܘܒܳܬ݂ܪܶܗ ܫܶܡܥܽܘܢ ܘܨܶܝܕܰܘܗ̱ܝ ܠܶܘܺܝ ܢܶܣܬܰܡܟ݂ܘܢ ܗ̱ܘܰܘ</l>
                <l n="487">ܣܼܕܰܪ ܠܺܝܗܽܘܕܳܐ ܘܒܺܐܝܕܳܐ ܒܺܐܝܕܳܐ ܒܛܶܟܣܳܐ ܟܽܠܗܽܘܢ</l>
                <l n="488">ܒܽܘܟ݂ܪܳܐ ܒܪܺܝܫܳܐ ܐܳܦ ܠܰܙܥܽܘܪܳܐ ܒܥܶܩܒܳܐ ܣܳܡܶܗ</l>
                <l n="489">ܘܕܽܘܟܬ݂ܗ ܕܝܰܘܣܶܦ ܚܰܣܺܝܪܳܐ ܗ̱ܘܳܬ ܡܶܢ ܒܶܝܬ ܐܰܚܰܘ̈ܗ̱ܝ</l>
                <l n="490">ܘܰܐܟܒܰܪ ܬܰܒܥܳܗܿ ܕܰܢܚܰܘܶܐ ܗ̱ܘܳܐ ܚܰܟܺܝܼܡܽܘܬ݂ܗ</l>
                <l n="491">ܘܰܐܟܡܳܐ ܕܗܳܠܶܝܢ ܡܶܬܰܐܡܪ̈ܳܢ ܗܘ̈ܰܝ ܥܰܠ ܫܳܪܽܘܬ݂ܐ</l>
                <l n="492">ܡܶܢ ܚܰܟܺܝܡܳܐ ܝܰܘܣܶܦ ܠܰܐܚܰܘ̈ܗ̱ܝ ܢܰܬܗܰܪ ܐܶܢܽܘܢ</l>
                <l n="493">ܟܠܺܝܠܟ݂ܽܘܢ ܫܰܦܺܝܪ ܘܰܦܐܶܐ ܟܽܠܶܗ ܠܰܕܚܳܙܶܐ ܠܶܗ </l>
                <l n="494">ܚܰܕ ܕܶܝܢ ܛܰܒܥܳܐ ܚܰܣܺܝܪ ܡܶܢܶܗ ܡܽܘܢ ܟܰܝ ܓܰܕܫܶܗ</l>
                <l n="495">ܐܰܒܳܘܟ݂ܽܘܢ ܣܳܒܳܐ ܠܫܶܡܫܳܐ ܕܳܡܶܐ ܘܰܐܢ̱ܬܽܘܢ ܨܶܝܕܰܘܗ̱ܝ</l>
                <l n="496">ܐܰܝܟ ܙܰܠܺܝ̈ܩܶܐ ܬܪܶܥܣܰܪ ܡܶܢܶܗ ܚܰܕ ܘܗܳܐ ܠܰܝܬܰܘܗ̱ܝ</l>
                <l n="497">ܐܶܠܽܘ ܗܰܘ ܚܰܕ ܐܰܚܳܐ ܩܳܐܶܡ ܒܰܝܢܳܬ ܐܰܚܰܘ̈ܗ̱ܝ</l>
                <l n="498">ܫܽܘܦܪܳܐ ܕܕܳܡܶܐ ܠܕܺܝܠܟ݂ܘܢ ܓܰܒܪ̈ܶܐ ܠܳܐ ܚܙܳܬ ܐܰܪܥܰܢ</l>
                <l n="499">ܐܰܒܳܘܟ݂ܽܘܢ ܫܽܘܪܳܐ ܕܒܰܬܪܰܥܣܰܪ ܩܳܡ ܡܓܰܕ̈ܠܶܐ ܪ̈ܳܡܶܐ</l>
                <l n="500">ܘܰܕܢܳܦܶܠ ܚܰܕ ܗܳܐ ܣܢܶܝܢ ܟܽܠܗܽܘܢ ܡܶܛܽܠܳܬ݂ܗ</l>
                <l n="501">ܢܶܚܬܳܐ ܐܰܢ̱ܬܽܘܢ ܕܰܡܬܺܝܚܺܝܢ ܒܶܗ ܬܪ̈ܶܥܣܰܪ ܩܰܡܪ̈ܺܝܢ</l>
                <l n="502">ܘܗܰܘ ܚܰܕ ܕܰܫܩܺܝܠ ܠܟ݂ܽܠܶܗ ܡܳܐܢܳܐ ܥܒܼܰܕ ܢܶܣܬܠܶܐ</l>
                <l n="503">ܡܰܢ ܕܶܝܢ ܐܺܝܬ ܗ̱ܘܳܐ ܗܳܫܳܐ ܥܰܡܟ݂ܘܢ ܐܰܚܳܐ ܕܶܐܒܰܕ</l>
                <l n="504">ܕܶܐܚܽܘܪ ܘܶܐܚܿܙܶܐ ܠܟ݂ܽܠܶܗ ܟܠܺܝܠܟ݂ܽܘܢ ܕܰܟܡܳܐ ܫܰܦܺܝܪ</l>
                <l n="505">ܣܡܼܺܝܟ ܗ̱ܘܳܐ ܝܰܘܣܶܦ ܥܰܡܗܽܘܢ ܕܰܐܚܰܘ̈ܗ̱ܝ ܒܶܝܬ ܫܳܪܽܘܬ݂ܐ</l>
                <l n="506">ܘܰܕܥܰܡܗܽܘܢ ܗ̱ܘܳܐ ܘܫܰܦܺܝܪܺܝܢ ܒܶܗ ܠܳܐ ܪܓܺܝܼܫܺܝܢ ܗ̱ܘܰܘ</l>
                <l n="507">ܣܶܠܼܩܰܬ ܥܰܝܢܳܐ ܕܗܰܘ ܒܶܢܝܳܢܳܐ ܣܡܺܝܼܟܳܐ ܕܰܢܦܼܰܠ </l>
                <l n="508">ܘܰܬܩܶܢ ܫܽܘܪܳܐ ܒܟܺܐܦܳܐ ܓܒܺܝܼܬ݂ܳܐ ܕܰܣܡܼܰܟܬ݂ܗ ܗܘܳܬ݂</l>
                <l n="509">ܐܶܫܼܬܰܡܠܺܝ ܗ̱ܘܳܐ ܫܽܘܦܪܳܐ ܕܰܐܚ̈ܶܐ ܘܠܳܐ ܪܓܺܝܫܺܝܢ ܗ̱ܘܰܘ</l>
                <l n="510">ܘܬܶܩܼܢܰܬ ܟܺܐܦܳܐ ܨܶܝܕ ܚܰܒܪ̈ܳܬ݂ܗܿ ܘܠܳܐ ܝܰܕܥܳܘܗܿ ܗ̱ܘ̈ܰܝ</l>
                <l n="511">ܘܩܰܒܼܶܠ ܐܶܢܽܘܢ ܘܰܐܣܼܡܶܟ ܐܶܢܽܘܢ ܘܰܐܢܺܝܼܚ ܐܶܢܽܘܢ</l>
                <l n="512">ܘܰܒܦܳܬܽܘܪܶܗ ܕܰܡܠܸܶܐ ܛܽܘ̈ܒܶܐ ܬܰܪܣܺܝܼ ܐܶܢܽܘܢ</l>
                <l n="513">ܫܼܰܕܰܪ ܫܳܩ̈ܠܶܐ ܘܕܳܫܢ̈ܶܐ ܝܰܘܣܶܦ ܡܶܢ ܦܳܬܽܘܪܶܗ</l>
                <l n="514">ܠܰܐܚ̈ܰܘܗ̱ܝ ܕܫܼܰܕܪܽܘܗ̱ܝ ܢܼܶܗܘܶܐ ܥܰܒܕܳܐ ܒܶܝܬ ܡܶܨܪ̈ܳܝܶܐ</l>
                <l n="515">ܐܰܣܓܺܝܼ ܫܰܩܼܠܶܗ ܕܗܰܘ ܒܶܢܝܳܡܺܝܢ ܕܰܥܨܳܝܗ̱ܝ ܚܽܘܒܶܗ</l>
                <l n="516">ܘܬܰܒܥܽܘܗ̱ܝ ܪ̈ܰܚܡܘܰܗ̱ܝ ܕܰܠܒܰܪ ܐܶܡܶܗ ܒܰܥܦܳܐ ܢܶܬܶܠ</l>
                <l n="517">ܩܼܪܳܐ ܠܪܰܒܰܝܬܶܗ ܘܦܰܩܕܶܗ ܝܰܘܣܶܦ ܕܢܶܫܪܶܐ ܐܶܢܽܘܢ</l>
                <l n="518">ܘܰܥܒܼܰܕ ܥܰܒܕܳܐ ܐܰܝܟ ܕܶܐܬ݂ܦܰܩܰܕ ܚܰܟܺܝܡܳܐܺܝܬ݂</l>
                <l n="519">ܘܰܒܛܰܥܢ̈ܰܝܗܽܘܢ ܣܼܳܡ ܗ̱ܘܳܐ ܟܶܣܦܳܐ ܕܰܡܝܳܪ̈ܰܝܗܽܘܢ</l>
                <l n="520">ܘܰܟܣܳܐ ܒܣܰܩܶܗ ܕܗܰܘ ܒܶܢܝܳܡܺܝܢ ܐܰܝܟ ܕܶܐܬ݂ܦܰܩܰܕ</l>
                <l n="521">ܘܟܰܕ ܐܶܙܕܰܘܰܕܘ̱ ܘܰܢܦܼܰܩܘ̱ ܘܶܐܙܰܠܼܘ̱ ܫܰܪܺܝܼܘ̱ ܚܳܕܶܝܢ</l>
                <l n="522">ܕܰܫܪܳܬ ܐܽܘܪܚܳܐ ܘܠܳܐ ܐܺܝܬ ܩܶܢܛܳܐ ܕܰܢܙܺܝܼܥ ܐܶܢܽܘܢ</l>
                <l n="523">ܪܽܘܒܶܝܠ ܚܳܕܶܐ ܫܶܡܥܽܘܢ ܕܳܐܶܨ ܘܠܰܘܺܝ ܡܫܰܒܰܚ</l>
                <l n="524">ܡܰܘܕܶܐ ܝܺܗܽܘܕܳܐ ܘܕܳܝܨܺܝܢ ܟܽܠܗܽܘܢ ܕܰܫܪܳܬ ܐܽܘܪܚܳܐ</l>
                <l n="525">ܦܨܺܝܼܚ ܒܶܢܝܰܡܺܝܢ ܘܰܚܬܺܝܼܪܺܝܢ ܒܶܗ ܟܽܠܗܽܘܢ ܐܰܚܰܘ̈ܗ̱ܝ </l>
                <l n="526">ܕܰܕܠܳܐ ܥܳܩܬ݂ܳܐ ܡܶܬ݂ܦܰܢܶܐ ܗ̱ܘܳܐ ܠܣܳܒܳܐ ܝܰܥܩܽܘܒ</l>
                <l n="527">ܘܟܰܕ ܐܶܬ݂ܢܰܫܺܝܘ ܡܶܢ ܥܳܩ̈ܳܬ݂ܐ ܕܟ݂ܽܠܳܗ̇ ܐܽܘܪܚܳܐ</l>
                <l n="528">ܘܰܥܒܼܰܪ ܩܺܐܪܣܳܐ ܘܰܫܠܼܶܡ ܟܽܠܗܶܝܢ ܕܰܕܚܺܝ̈ܠܳܢ ܗܘ̈ܰܝ</l>
                <l n="529">ܘܰܒܣܰܩ̈ܰܝܗܽܘܢ ܣܰܒܥܳܐ ܪܰܒܳܐ ܕܰܛܥܺܝܼܢܺܝܢ ܗ̱ܘܰܘ</l>
                <l n="530">ܘܰܒܦܽܘܡ̈ܰܝܗܽܘܢ ܫܽܘܒܚܳܐ ܦܰܐܝܳܐ ܕܰܦܨܺܝܚܺܝܢ ܗ̱ܘܰܘ</l>
                <l n="531">ܘܥܰܒܺܝܼܪ ܩܶܢܛܳܐ ܘܪܳܥܰܡ ܫܰܝܢܳܐ ܒܟܽܠܳܗ̇ ܐܽܘܪܚܳܐ</l>
                <l n="532">ܘܰܪܘܳܙܳܐ ܫܝܳܪܬܳܐ ܒܣܰܒܥܳܐ ܘܛܽܘܒ̈ܶܐ ܕܰܛܥܺܝܢܳܐ ܗܘܳܬ݂</l>
                <l n="533">ܘܟܰܕ ܪܳܘܕܺܝܢ ܗ̱ܘܰܘ ܘܰܦܨܺܝܼܚܺܝܢ ܗ̱ܘܰܘ ܘܰܒܗܺܝܼܠܺܝܢ ܗ̱ܘܰܘ</l>
                <l n="534">ܗܳܐ ܪܰܒܰܝܬܳܐ ܥܰܒܕܶܗ ܕܝܰܘܣܶܦ ܐܰܕܪܶܟ ܐܶܢܽܘܢ</l>
                <l n="535">ܕܠܺܝܼܚ ܡܶܨܪܳܝܳܐ ܘܰܫܓܺܝܼܫ ܘܰܗܦܰܟ ܘܰܡܠܸܶܐ ܪܽܘܓ݂ܙܳܐ</l>
                <l n="536">ܘܰܪܘܶܐ ܒܚܶܡܬ݂ܐ ܘܓܳܙܶܡ ܢܳܨܶܐ ܘܡܶܬ݂ܡܰܪܡܰܪ ܗ̱ܘܳܐ</l>
                <l n="537">ܘܰܡܪܺܝܼܡ ܩܳܠܶܗ ܥܰܠ ܡܰܫܪܺܝܬ݂ܐ ܒܙܰܘܥܳܐ ܪܰܒܳܐ</l>
                <l n="538">ܟܰܬ݂ܰܪ ܟܰܬ݂ܰܪ ܓܰܒܪ̈ܶܐ ܢܟܺܝ̈ܠܶܐ ܕܕܰܠܚܽܘܗ̇ ܠܰܐܪܥܰܢ</l>
                <l n="539">ܦܳܪ̈ܥܰܝ ܒܺܝܫܬܳܐ ܚܠܳܦ ܛܳܒ̈ܳܬ݂ܳܐ ܣܰܓܺܝ̈ܳܐܬ݂ܐ</l>
                <l n="540">ܠܳܐ ܒܢ̈ܰܝ ܚܺܐܪ̈ܶܐ ܕܰܛܠܰܡܘ̱ ܘܰܢܟ݂ܠܘ̱ ܥܰܘܳܠܳܐܺܝܬ݂</l>
                <l n="541">ܐܶܣܟܺܝ̈ܡܬ݂ܳܢܶܐ ܘܰܡܚܰܠ̈ܨܳܢܶܐ ܘܳܐܦ ܓܰܢ̈ܳܒܶܐ </l>
                <l n="542">ܠܡܽܘܢ ܚܠܼܰܦܬܽܘܢ ܫܽܘܒܚܳܐ ܒܨܰܥܪܳܐ ܥܰܘܳܠܳܐܺܝܬ݂</l>
                <l n="543">ܠܡܳܢܳܐ ܓܢܰܒܼܬܽܘܢ ܟܳܣܳܐ ܕܡܰܠܟܳܐ ܡܶܢ ܫܳܪܽܘܬ݂ܐ</l>
                <l n="544">ܘܗܳܐ ܫܓܺܝܼܫ ܐܰܬ݂ܪܳܐ ܘܰܕܠܺܝܼܚ ܟܽܠܢܳܫ ܥܰܠ ܣܽܘܪܚܳܢܳܐ</l>
                <l n="545">ܫܡܼܰܥܘ̱ ܘܶܐܬ݂ܕܰܘܰܕܘ̱ ܐܰܚ̈ܰܝ ܝܰܘܣܶܦ ܟܰܕ ܪܳܕܶܝܢ ܗ̱ܘܰܘ</l>
                <l n="546">ܘܙܳܥܼܘ̱ ܐܰܝܟ ܢܶܫ̈ܶܐ ܘܰܐܘܦܺܝ ܚܰܝܠܳܐ ܕܗܰܕܳܡܰܝ̈ܗܽܘܢ </l>
                <l n="547">ܪܥܶܠܼܘ̱ ܘܶܐܬ݂ܒܶܠܗܺܝܘ ܘܰܐܪܗܶܒ ܐܶܢܽܘܢ ܙܰܘܥܳܐ ܪܰܒܳܐ</l>
                <l n="548">ܒܩ̈ܳܠܶܐ ܫܓܺܝ̈ܫܶܐ ܕܗܰܘ ܡܶܨܪܳܝܳܐ ܕܶܐܫܡܰܥ ܐܶܢܽܘܢ</l>
                <l n="549">ܘܰܦܨܽܝܼܚܽܘܬ݂ܗܽܘܢ ܐܶܬ݂ܗܰܦܼܟܰܬ ܗܘܳܬ ܠܳܗ̇ ܠܶܐܒܠܳܐ ܪܰܒܳܐ</l>
                <l n="550">ܘܥܰܠܼܘ̱ ܣܽܘܪܳܕܳܐ ܚܠܳܦ ܚܰܕܽܘܬ݂ܐ ܠܪ̈ܶܥܝܳܢܰܝܗܽܘܢ</l>
                <l n="551">ܘܥܰܠܝ̈ ܥܳܩ̈ܳܬ݂ܳܐ ܩܰܕܡܳܝ̈ܳܬ݂ܳܐ ܕܰܐܙܺܝ̈ܠܳܢ ܗܘ̈ܰܝ</l>
                <l n="552">ܘܶܐܬܬܰܘܣܰܦ ܗ̱ܘܳܐ ܥܠܰܝܗܽܘܢ ܙܰܘܥܳܐ ܘܛܶܐܒܳܐ ܒܺܝܫܳܐ</l>
                <l n="553">ܘܰܬܘܰܪܘ̱ ܓܰܒܪ̈ܶܐ ܘܡܳܢܳܐ ܢܺܐܡܪܽܘܢ ܠܳܐ ܡܦܳܣܺܝܢ ܗ̱ܘܰܘ</l>
                <l n="554">ܕܰܡܼܛܳܬ ܒܺܝܫܬܳܐ ܕܠܳܐ ܪܓܺܝܫܺܝܢ ܒܳܗܿ ܕܬܰܕܪܶܟ ܐܶܢܽܘܢ</l>
                <l n="555">ܪܗܼܰܛ ܡܶܨܪܳܝܳܐ ܗܦܼܰܟ ܛܶܥܢ̈ܰܝܗܽܘܢ ܟܰܕ ܡܶܬ݂ܡܰܪܡܰܪ</l>
                <l n="556">ܘܛܳܪܶܦ ܐܺܝܕܰܘ̈ܗ̱ܝ ܥܰܠ ܣܽܘܥܪܳܢܳܐ ܒܺܝܫܳܐ ܕܰܗܘܼܳܐ</l>
                <l n="557">ܐܳܡܿܪܺܝܢ ܓܰܒܪ̈ܶܐ ܠܳܐ ܡܳܪܝ̱ ܬܺܐܡܰܪ ܡ̈ܶܠܶܐ ܗܳܠܶܝܢ</l>
                <l n="558">ܚܳܣ ܠܰܢ ܢܿܶܗܘܶܐ ܐܰܘ ܓܰܢ̈ܳܒܶܐ ܐܰܘ ܕܰܓ̈ܳܠܶܐ</l>
                <l n="559">ܗܿܰܘ ܩܰܕܡܳܝܳܐ ܟܶܣܦܳܐ ܕܰܗܦܼܰܟ ܗܳܐ ܐܰܝܬܺܝܢܳܝܗ̱ܝ</l>
                <l n="560">ܘܰܐܝܟܰܢ ܗܳܫܳܐ ܓܳܢܒܺܝܢ ܗܘܰܝܢܰܢ ܐܰܝܟ ܕܳܐܡܰܪ ܐܰܢ̱ܬ</l>
                <l n="561">ܡܿܰܢ ܡܰܡܪܰܚ ܗ̱ܘܳܐ ܕܡܶܢ ܒܶܝܬ ܡܳܪܳܟ ܟܳܣܳܐ ܢܶܓ݂ܢܽܘܒ </l>
                <l n="562">ܓܰܒܪܳܐ ܕܗܳܟ݂ܢ ܐܰܘܪܶܒ ܘܰܐܚܶܒ ܐܳܦ ܝܰܩܼܰܪ ܠܰܢ</l>
                <l n="563">ܠܳܐ ܐܺܝܬ ܗ̱ܘܳܐ ܠܶܗ ܦܽܘܪܣܳܐ ܠܗܳܕܶܐ ܕܬܼܶܗܘܶܐ ܡܶܡܬ݂ܽܘܡ</l>
                <l n="564">ܠܳܐ ܬܶܬ݂ܡܰܠܰܠ ܕܳܐܦܠܳܐ ܐܺܝܬܶܝܗܿ ܘܠܳܐ ܡܶܫܬܰܟܚܳܐ</l>
                <l n="565">ܗܳܐ ܩܕܳܡܰܝܟܺ ܗ̱ܝ ܟܽܠܳܗ̇ ܛܥܽܘܢܬ݂ܢ ܒܰܨܳܐ ܘܰܚܙܺܝܼ</l>
                <l n="566">ܘܡܰܢ ܕܺܐܝܬ ܨܶܝܕܰܘܗ̱ܝ ܟܳܣܶܗ ܕܡܳܪܳܟ ܡܶܚܕܳܐ ܢܶܡܽܘܬ݂</l>
                <l n="567">ܗܳܪܟܳܐ ܢܶܗܘܶܐ ܥܰܒ̈ܕܶܐ ܟܽܠܰܢ ܒܶܝܬ ܡܶܨܪ̈ܳܝܶܐ</l>
                <l n="568">ܘܗܿܰܘ ܕܰܓܢܺܝܒ ܠܶܗ ܟܳܣܳܐ ܢܶܡܽܘܬ ܫܰܪܺܝܪܳܐܺܝܬ݂</l>
                <l n="569">ܐܳܡܰܪ ܥܰܒܕܳܐ ܗܳܟ݂ܰܢ ܬܶܗܘܶܐ ܐܰܝܟ ܕܳܐܡܰܪ ܐ̱ܢܳܐ</l>
                <l n="570">ܕܰܐܝܿܢܳܐ ܕܰܐܡܼܪܰܚ ܘܰܓܢܼܰܒ ܟܳܣܳܐ ܗܽܘܼ ܢܶܫܬܰܥܒܰܕ</l>
                <l n="571">ܚܰܕ ܡܰܢ ܕܺܐܝܬ݂ܰܘܗ̱ܝ ܢܶܗܘܶܐ ܥܰܒܕܳܐ ܐܰܝܼܢܳܐ ܕܰܓܢܰܒ</l>
                <l n="572">ܘܰܐܢ̱ܬܽܘܢ ܓܰܒܪ̈ܶܐ ܙܶܠܘ ܒܰܫܠܳܡܳܐ ܕܠܳܐ ܥܶܕܠܳܝܳܐ</l>
                <l n="573">ܐܳܡܿܪܺܝܢ ܗܶܢܽܘܢ ܫܰܦܺܝܪ ܡܰܠܼܶܠܬ ܐܳܦ ܟܺܐܢܳܐܺܝܬ݂</l>
                <l n="574">ܘܪ̈ܰܚܡܶܐ ܡܰܠܝܳܐ ܕܗܰܘ ܡܰܢ ܕܰܓܢܼܰܒ ܥܰܒܕܳܐ ܢܶܗܼܘܶܐ </l>
                <l n="575">ܪܗܼܰܛܘ ܥܶܒܪ̈ܳܝܶܐ ܦܬܼܰܚܘ ܣܳܩܰܝ̈ܗܽܘܢ ܘܰܬܟ݂ܺܝܠܺܝܢ ܗ̱ܘܰܘ</l>
                <l n="576">ܘܟܽܠ ܕܰܡܦܺܝܼܣ ܢܶܒܨܶܐ ܛܰܥܢܶܗ ܘܟܶܢ ܥܳܒܰܪ ܗ̱ܘܳܐ</l>
                <l n="577">ܘܰܩܪܶܒ ܓܰܒܪܳܐ ܗܰܘ ܡܶܨܪܳܝܳܐ ܠܰܡܒܰܨܳܝܽܘ</l>
                <l n="578">ܘܡܶܢ ܗܰܘ ܛܰܥܢܶܗ ܕܪܰܒܳܐ ܫܰܪܺܝܼ ܘܒܺܐܝܕܳܐ ܒܺܐܝܕܳܐ</l>
                <l n="579">ܒܰܨܺܝܼ ܥܶܣܪܳܐ ܘܟܰܕ ܠܳܐ ܐܶܫܼܟܰܚ ܟܳܣܳܐ ܬܰܡܳܢ</l>
                <l n="580">ܫܰܪܺܝܼܘ ܢܳܗܪܺܝܢ ܦܰܪ̈ܨܽܘܦܰܝܗܽܘܢ ܕܰܟܡܺܝܼܪܺܝܢ ܗ̱ܘܰܘ</l>
                <l n="581">ܟܰܕ ܕܶܝܢ ܡܰܛܺܝ ܘܰܦܬܼܰܚ ܣܰܩܶܗ ܕܗܰܘ ܒܶܢܝܳܡܺܝܢ</l>
                <l n="582">ܐܶܫܼܟܰܚ ܟܳܣܳܐ ܘܰܐܝܠܶܠܘ ܓܰܒܪ̈ܶܐ ܒܙܰܘܥܳܐ ܪܰܒܳܐ</l>
                <l n="583">ܐܶܬܬܙܺܝܥܘ̱ ܟܽܠܗܽܘܢ ܘܶܐܚܰܕܘ̱ ܨܰܪܺܝܘ̱ ܠܰܠܒܽܘ̈ܫܰܝܗܽܘܢ</l>
                <l n="584">ܘܰܐܪܺܝܼܡ ܩܳܠܗܽܘܢ ܠܰܡܒܰܓܳܢܽܘ ܡܰܪܺܝܪܳܐܺܝܬ݂</l>
                <l n="585">ܐܰܝܠܶܠܘ̱ ܘܰܒܟܼܰܘ ܡܶܢ ܙܰܘܥܰܬ݂ܗܽܘܢ ܥܰܠ ܣܽܘܥܪܳܢܳܐ</l>
                <l n="586">ܘܩܳܠ̈ܰܝ ܚܰܫܳܐ ܡܶܢ ܦܽܘܡ̈ܰܝܗܽܘܢ ܡܶܫܬܰܡܥܺܝܢ ܗ̱ܘܰܘ</l>
                <l n="587">ܪܓܶܙܘ̱ ܘܶܐܬܼ݂ܚܰܡܰܬ݂ܘ ܥܰܠ ܒܶܢܝܳܡܺܝܢ ܐܶܡܪܳܐ ܫܰܦܝܳܐ</l>
                <l n="588">ܘܰܒܨܽܘܚ̈ܝܳܬ݂ܳܐ ܘܨܰܥܪܳܐ ܪܰܓܡܽܘܗ̱ܝ ܟܽܠܗܽܘܢ ܐܰܟ݂ܚܰܕ</l>
                <l n="589">ܩܰܠܺܝܠ ܙܰܒܢܳܐ ܕܡܼܶܟ ܗ̱ܘܳܐ ܚܣܳܡܳܐ ܕܪ̈ܶܥܝܳܢܰܝܗܽܘܢ</l>
                <l n="590">ܘܰܗܘܼܳܬ ܥܶܠܬ݂ܐ ܘܶܐܬܬܥܺܝܪ ܢܶܕܠܽܘܚ ܥܰܙܺܝܙܳܐܺܝܬ݂</l>
                <l n="591">ܘܰܟܒܰܪ ܗܳܠܶܝܢ ܡ̈ܶܠܶܐ ܡܰܠܶܠܘ ܨܶܝܕ ܒܶܢܝܳܡܺܝܢ</l>
                <l n="592">ܐܳܘ ܠܳܟ ܛܰܠܝܳܐ ܠܡܽܘܢ ܐܶܒܗܶܬܬܰܢܝ̱ ܒܶܝܬ ܡܶܨܪ̈ܳܝܶܐ</l>
                <l n="593">ܐܰܘ ܟܡܳܐ ܡܰܪܳܚ ܘܰܡܠܸܶܐ ܢܶܟܠܳܐ ܝܰܠܕܳܗܿ ܕܪܳܚܶܝܠ</l>
                <l n="594">ܘܰܒܟ݂ܽܠܙܰܒܢܺܝ̈ܢ ܗܽܘ ܕܳܠܰܚ ܠܰܢ ܘܡܰܪܡܰܪ ܠܰܢ</l>
                <l n="595">ܒܰܙܒܰܢ ܐܰܚܽܘܟ ܐܰܛܥܺܝܼ ܒܰܐܒܽܘܢ ܘܰܣܓܺܝ ܪܰܚܡܶܗ</l>
                <l n="596">ܘܰܣܢܼܳܐ ܠܟܽܠܰܢ ܡܶܛܽܠܳܬ݂ܗ ܘܠܶܗ ܐܰܚܶܒ ܗ̱ܘܳܐ</l>
                <l n="597">ܟܽܠ ܝܽܘܡ ܕܰܠܚܰܢ ܥܕܰܡܳܐ ܕܺܐܙܰܠ ܐܰܝܟܰܢ ܕܺܐܙܰܠ</l>
                <l n="598">ܗܳܐ ܢܶܒܼܥܰܬ ܠܳܗ̇ ܒܺܝܫܬܳܐ ܡܶܢܳܟ ܕܰܬܓܰܡܰܪ ܠܰܢ</l>
                <l n="599">ܚܰܘܺܝܬ ܐܰܦ̈ܶܐ ܕܡܰܟܺܝܟ݂ܽܘܬ݂ܐ ܩܕܳܡ ܡܶܨܪܳܝܳܐ</l>
                <l n="600">ܘܪܰܚܡܼܳܟ ܣܰܓܺܝ ܛܳܒ ܡܶܢ ܟܽܠܰܢ ܒܶܝܬ ܫܳܪܽܘܬ݂ܐ</l>
                <l n="601">ܘܰܕܪܳܚܶܡ ܗ̱ܘܳܐ ܓܶܢܣܳܐ ܕܶܐܡܳܟ ܓܰܢܳܒܽܘܬ݂ܐ</l>
                <l n="602">ܣܥܰܝܬ ܐܰܟ݂ܘܳܬ݂ܗܿ ܕܬܶܓ݂ܢܽܘܒ ܐܳܦ ܐܰܢ̱ܬ ܘܰܬܕܰܠܰܚ ܠܰܢ</l>
                <l n="603">ܐܳܡܰܪ ܛܰܠܝܳܐ ܡܳܢܳܐ ܐܺܡܰܪ ܘܰܒܡܽܘܢ ܐܰܙܿܟ݂ܳܐ</l>
                <l n="604">ܐܰܠܳܗܶܗ ܕܳܐܒܝ ܬܳܐ ܥܰܕܰܪܰܝܢܝ̱ ܕܰܡܓܰܙܰܝ ܐ̱ܢܳܐ</l>
                <l n="605">ܡܰܢ ܕܶܝܢ ܝܰܗ̱ܒ ܠܺܝ ܗܳܪܟܳܐ ܝܰܘܣܶܦ ܢܼܶܗܘܶܐ ܨܶܝܕܰܝ</l>
                <l n="606">ܕܗܳܐ ܐܳܡܿܪܺܝܢ ܥܰܡܝ ܗܳܫܳܐ ܥܶܣܪܳܐ ܘܰܐܝܟܰܢ ܐܶܙܿܟܶܐ</l>
                <l n="607">ܐܶܢ ܝܳܡܶܐ ܐ̱ܢܳܐ ܡܰܢ ܡܰܫܰܪ ܠܺܝ ܥܰܠ ܣܽܘܥܪܳܢܳܐ</l>
                <l n="608">ܕܗܰܘ ܚܰܕ ܐܰܚܳܐ ܕܪܳܚܶܡ ܗ̱ܘܳܐ ܠܺܝ ܗܳܪܟܳܐ ܠܰܝܬܰܘܗ̱ܝ</l>
                <l n="609">ܥܶܠܬ݂ܐ ܗ̱ܘ ܒܳܥܶܝܢ ܕܰܢܒܰܙܚܽܘܢ ܒܰܝ ܒܢ̈ܰܝ ܐܶܡܗ̈ܳܬ݂ܳܐ</l>
                <l n="610">ܕܠܳܐ ܪܳܚܿܡܺܝܢ ܠܳܗ̇ ܠܝܰܠܕܶܗܿ ܕܪܳܚܶܝܠ ܘܰܐܝܟܰܢ ܐܶܙܟܶܐ</l>
                <l n="611">ܐܶܠܽܘ ܐܺܝܬ ܗ̱ܘܳܐ ܐܳܚܝ ܢܰܠܘܶܐ ܠܺܝ ܡܶܬ݂ܠܰܒܰܒ ܗܘܺܝܬ݂</l>
                <l n="612">ܘܗܳܫܳܐ ܕܟܽܠܗܽܘܢ ܠܽܘܩܒܰܠ ܐܶܢܽܘܢ ܡܳܢܳܐ ܐܺܡܰܪ</l>
                <l n="613">ܠܳܐ ܓܶܠܝܳܢܳܐ ܪܰܒܳܐ ܕܰܚܼܙܳܐ ܐܰܒܽܘܢ ܝܰܥܩܽܘܒ</l>
                <l n="614">ܠܳܐ ܣܶܒܶܠܬ݂ܐ ܘܠܳܐ ܡܰܠܰܐܟ݂̈ܐ ܕܰܣܕܺܝܪܺܝܢ ܒܳܗܿ</l>
                <l n="615">ܠܳܐ ܨܠܽܘܬ݂ܗ ܕܳܐܒܝ ܕܶܐܣܪܰܬ ܥܺܝܪܳܐ ܠܶܠܝܳܐ ܟܽܠܶܗ</l>
                <l n="616">ܠܳܐ ܝܳܕܰܥ ܐ̱ܢܳܐ ܡܿܰܢܽܘܼ ܣܳܡܶܗ ܠܟܳܣܳܐ ܨܶܐܝܕܰܝ</l>
                <l n="617">ܐܳܡܿܪܺܝܢ ܐܰܚܰܘ̈ܗ̱ܝ ܛܰܠܝܳܐ ܫܠܺܝܼ ܠܳܟ ܡܽܘܢ ܣܿܳܪܶܒ ܐܰܢ̱ܬ</l>
                <l n="618">ܟܰܕ ܣܽܘܥܪܳܢܳܐ ܠܢܰܦܫܶܗ ܩܿܳܐܶܡ ܘܰܡܩܰܛܪܶܓ ܠܳܟ݂</l>
                <l n="619">ܗܳܫܳܐ ܠܟܽܠܰܢ ܗܳܐ ܛܳܠܶܡ ܐܰܢ̱ܬ ܐܰܝܟ ܗܰܘ ܕܰܚܢܰܢ</l>
                <l n="620">ܣܳܡܼܢܰܢ ܟܳܣܳܐ ܘܰܐܢ̱ܬ ܠܳܐ ܪܓܺܝܼܫ ܐܰܢ̱ܬ ܐܰܝܟ ܕܳܐܡܰܪ ܐܰܢ̱ܬ</l>
                <l n="621">ܒܰܚܕܳܐ ܒܺܝܫܬܳܐ ܕܓܰܢܳܒܽܘܬ݂ܐ ܩܰܘܳܐ ܛܰܠܝܳܐ </l>
                <l n="622">ܠܳܐ ܬܰܘܣܶܦ ܠܳܟ ܗܳܕܶܐ ܐ̱ܚܰܪܬ݂ܐ ܕܣܳܪܽܘܒܽܘܬ݂ܐ</l>
                <l n="623">ܙܳܥܼ ܒܶܢܝܳܡܺܝܢ ܘܶܐܫܬܰܬܰܩ ܗ̱ܘܳܐ ܡܶܢ ܣܽܘܥܪܳܢܳܐ</l>
                <l n="624">ܘܰܗܦܼܰܟܘ̱ ܟܽܠܗܽܘܢ ܥܰܠܼܘ ܨܶܝܕ ܝܰܘܣܶܦ ܟܰܕ ܪܰܬܺܝܬ݂ܺܝܢ</l>
                <l n="625">ܢܦܼܰܠܘ ܕܳܘ̈ܰܝܳܐ ܩܕܳܡ ܥܰܙܺܝܙܳܐ ܟܰܕ ܫܰܬܺܝܩܺܝܢ</l>
                <l n="626">ܘܗܿܰܘ ܚܰܟܺܝܡܳܐ ܒܰܐܦ̈ܶܐ ܕܚܶܡܬ݂ܐ ܩܰܒܼܶܠ ܐܶܢܽܘܢ</l>
                <l n="627">ܡܳܢܰܘ ܗܳܢܳܐ ܥܒܳܕܳܐ ܒܺܝܫܳܐ ܕܰܥܒܼܰܕܬܽܘܢ ܠܺܝ</l>
                <l n="628">ܘܰܢܟ݂ܠܼܬ݂ܽܘܢܳܢܝ̱ ܘܓܰܢܼܒܳܬܽܘܢܳܢܝ̱ ܘܰܐܗܰܪܬ݂ܽܘܢܳܢܝ̱</l>
                <l n="629">ܠܳܐ ܝܳܕܥܺܝܢ ܐܰܢ̱ܬܽܘܢ ܕܰܡܢܰܚܳܫܽܘ ܡܢܰܚܶܫ ܐ̱ܢܳܐ ܒܶܗ</l>
                <l n="630">ܒܟܳܣܳܐ ܬܡܺܝܗܳܐ ܗܰܘ ܕܰܓܢܰܒܬܽܘܢ ܡܶܢ ܫܳܪܽܘܬ݂ܐ</l>
                <l n="631">ܐܶܠܽܘ ܕܰܗܒܳܐ ܫܩܼܰܠܬܽܘܢ ܓܰܒܪ̈ܶܐ ܠܳܐ ܪܳܛܶܢ ܗܘܰܝܿܬ݂</l>
                <l n="632">ܗܰܘ ܕܶܝܢ ܟܳܣܳܐ ܕܟܽܠܗܽܘܢ ܐ̱ܪ̈ܳܙܶܐ ܗܽܘܼ ܓܿܳܠܶܐ ܠܺܝ</l>
                <l n="633">ܥܰܠ ܕܓܰܢܰܒܬܽܘܢ ܡܰܢܽܘ ܢܪܰܚܶܡ ܐܰܘ ܢܶܚܽܘܢܟ݂ܘܢ</l>
                <l n="634">ܩܼܪܰܒ ܗ̱ܘܳܐ ܝܺܗܽܘܕܳܐ ܟܰܕ ܕܰܚܺܝܠ ܗ̱ܘܳܐ ܘܰܡܠܸܶܐ ܙܰܘܥܳܐ</l>
                <l n="635">ܘܰܚܠܳܦ ܟܽܠܗܽܘܢ ܫܰܪܺܝܼ ܡܡܿܰܠܶܠ ܗܽܘܼ ܒܰܠܚܽܘܕܰܘܗ̱ܝ</l>
                <l n="636">ܡܳܢܳܐ ܢܿܺܐܡܰܪ ܘܡܳܢܳܐ ܢܿܡܰܠܶܠ ܘܰܒܡܽܘܢ ܢܿܶܙܟ݂ܐ </l>
                <l n="637">ܚܰܝ̈ܳܒܶܐ ܚܢܰܢ ܐܳܦ ܕܳܘ̈ܰܝܳܐ ܘܠܳܐ ܫܰܪܺܝܪ̈ܶܐ</l>
                <l n="638">ܡܶܢ ܩܕܳܡ ܡܳܪܝܳܐ ܓܼܶܪܡܰܬ ܒܺܝܫܬܳܐ ܘܡܳܢܳܐ ܢܿܶܥܒܶܕ</l>
                <l n="639">ܘܶܐܬ݂ܳܐ ܚܛܳܗܶܐ ܘܦܰܟܪܰܢ ܘܰܫܕܳܢ ܐܰܝܟ ܕܰܠܡܺܝ̈ܬ݂ܐ</l>
                <l n="640">ܘܗܳܐ ܐܰܕܪܶܟܬ݂ܢ ܒܶܗܬܰܬ ܐܰܦ̈ܶܐ ܘܚܰܝܿܳܒܽܘܬ݂ܐ</l>
                <l n="641">ܘܠܳܐ ܐܺܝܬ ܦܽܘܡܳܐ ܕܰܢܡܰܠܶܠ ܒܶܗ ܥܰܠ ܣܰܟ݂ܠܽܘܬ݂ܢ</l>
                <l n="642">ܢܿܶܗܘܶܐ ܠܳܟ ܡܳܪܝ̱ ܥܰܒ̈ܕܶܐ ܟܽܠܰܢ ܥܰܠ ܕܰܣܼܪܰܚܢܰܢ</l>
                <l n="643">ܘܰܚܢܰܢ ܐܳܦ ܗܰܘ ܕܰܓܢܰܒ ܟܳܣܳܐ ܗܳܪܟܳܐ ܢܶܦܽܘܫ</l>
                <l n="644">ܕܰܐܣܟܶܠ ܒܳܟ ܚܰܕ ܟܽܠܳܗ̇ ܣܺܝܥܬ݂ܐ ܬܶܫܬܰܥܒܰܕ ܠܳܟ݂</l>
                <l n="645">ܠܳܐ ܓܶܝܪ ܐܺܝܬ ܠܰܢ ܓܰܠܝܽܘܬ ܐܰܦ̈ܶܐ ܠܰܡܦܳܣܽܘܬ݂ܟ݂</l>
                <l n="646">ܐܶܡܰܪ ܝܰܘܣܶܦ ܚܳܣ ܠܺܝ ܕܶܐܚܛܶܐ ܘܶܐܥܒܶܕ ܥܰܘܠܳܐ</l>
                <l n="647">ܘܠܰܒܢ̈ܰܝ ܚܺܐܪ̈ܶܐ ܐܶܥܿܒܶܕ ܥܒܳܕ̈ܶܐ ܟܰܕ ܠܳܐ ܐܰܣܼܟܶܠܘ</l>
                <l n="648">ܗܰܘ ܚܰܕ ܒܰܠܚܽܘܕ ܕܰܓܢܼܰܒ ܟܳܣܳܐ ܢܼܶܗܘܶܐ ܥܰܒܕܳܐ</l>
                <l n="649">ܘܰܐܢ̱ܬܽܘܢ ܓܰܒܪ̈ܶܐ ܙܶܠܘ ܒܰܫܠܳܡܳܐ ܠܘܳܬ ܐܰܒܽܘܟ݂ܽܘܢ</l>
                <l n="650">ܗܳܕܶܐ ܟܺܐܢܳܐ ܕܰܐܝܿܢܳܐ ܕܰܓܢܰܒ ܗܽܘ ܢܶܫܬܰܥܒܰܕ</l>
                <l n="651">ܘܰܕܠܳܐ ܪܓܺܝܼܫܺܝܢ ܠܳܐ ܢܶܬܠܰܒܟ݂ܽܘܢ ܥܰܠ ܣܽܘܥܪܳܢܳܐ</l>
                <l n="652">ܩܰܪܶܒ ܝܺܗܽܘܕܳܐ ܘܰܣܼܓ݂ܶܕ ܘܶܐܡܼܰܪ ܟܰܕ ܡܶܬ݂ܟܰܫܰܦ</l>
                <l n="653">ܒܳܥܶܐ ܐ̱ܢܳܐ ܡܳܪܝ̱ ܠܳܐ ܬܶܬ݂ܚܰܡܰܬ ܟܰܕ ܐܳܡܰܪ ܐ̱ܢܳܐ</l>
                <l n="654">ܐܰܢ̱ܬ ܫܰܐܶܠܬܳܢ ܕܶܐܢܗܽܘܼ ܕܺܐܝܬ ܠܰܢ ܐܰܒܳܐ ܘܰܐܚܳܐ</l>
                <l n="655">ܘܰܐܠܶܦܼܢܳܟ ܡܳܪܝ̱ ܕܺܐܝܬ ܠܰܢ ܐܰܚܳܐ ܒܰܪ ܣܰܝܒܽܘܬ݂ܐ</l>
                <l n="656">ܘܰܦܩܰܕ ܡܳܪܰܢ ܕܢܰܝܬܶܐ ܛܰܠܝܳܐ ܘܶܐܡܼܰܪܢܰܢ ܠܶܗ</l>
                <l n="657">ܕܠܳܐ ܡܨܶܐ ܡܰܪܚܰܩ ܡܶܢ ܨܶܝܕ ܐܰܒܽܘܗ̱ܝ ܘܶܐܠܳܐ ܡܿܳܐܶܬ݂</l>
                <l n="658">ܘܶܐܡܼܰܪ ܠܰܢ ܡܳܪܝ̱ ܕܠܳܐ ܬܽܘܒ ܬܺܐܬ݂ܽܘܢ ܬܶܚܼܙܽܘܢ ܐܰܦ̈ܰܝ </l>
                <l n="659">ܐܶܠܳܐ ܟܰܕ ܐܺܝܬ ܛܰܠܝܳܐ ܥܰܡܟ݂ܽܘܢ ܕܰܒܥܺܝܿܬ ܐܶܚܙܶܝܘܗ̱ܝ</l>
                <l n="660">ܘܗܶܢܶܝܢ ܗܳܠܶܝܢ ܕܰܦܩܰܕ ܡܳܪܰܢ ܚܰܘܶܝܢܰܢ ܠܶܗ</l>
                <l n="661">ܠܣܳܒܳܐ ܐܰܒܽܘܢ ܕܰܢܫܰܕܰܪ ܗ̱ܘܳܐ ܠܛܰܠܝܳܐ ܥܰܡܰܢ</l>
                <l n="662">ܘܰܕܚܼܶܠ ܣܳܒܳܐ ܘܶܐܬܬܙܺܝܥ ܠܶܒܶܗ ܡܶܢ ܣܽܘܥܪܳܢܳܐ</l>
                <l n="663">ܘܠܳܐ ܨܳܒܶܐ ܗ̱ܘܳܐ ܕܢܼܶܬܶܠ ܛܰܠܝܳܐ ܐܰܝܟ ܕܰܒܥܼܺܝܬܳܝܗ̱ܝ</l>
                <l n="664">ܘܶܐܡܰܪ ܗ̱ܘܳܐ ܠܰܢ ܕܰܬܪܶܝܢ ܒܰܠܚܽܘܕ ܝܶܠܼܕܰܬ ܐܰܢ̱ܬܰܬ݂ܝ</l>
                <l n="665">ܘܚܰܕ ܐܶܒܰܕ ܠܶܗ ܘܶܐܡܪܶܬ ܕܰܩܛܺܝܼܠ ܘܠܰܓܡܰܪ ܠܰܝܬܰܘܗ̱ܝ</l>
                <l n="666">ܘܗܳܐ ܡܢܿܰܘܶܠ ܠܺܝ ܐܶܒܠܶܗ ܕܛܰܠܝܳܐ ܥܕܰܡܳܐ ܠܝܰܘܡܳܢ</l>
                <l n="667">ܘܰܐܝܟܰܢ ܗܳܫܳܐ ܐܰܪܦܶܐ ܠܰܐܚܽܘܗ̱ܝ ܕܰܢܫܰܢܶܐ ܡܶܢܝ̱</l>
                <l n="668">ܕܰܠܡܳܐ ܢܶܓܕܰܫ ܩܺܐܪܣܳܐ ܒܽܐܘܪܚܳܐ ܘܬܽܘܒ ܐܶܬܓܰܙܶܐ</l>
                <l n="669">ܘܰܒܕܽܘܳܢܳܐ ܐܶܚܿܽܘܬ ܠܰܫܝܽܘܠ ܥܰܠ ܚܰܒܺܝ̈ܒܰܝ </l>
                <l n="670">ܘܰܐܝܟܰܢ ܗܳܫܳܐ ܢܪܰܦܶܐ ܠܛܰܠܝܳܐ ܕܢܶܦܽܘܫ ܡܶܢܰܢ</l>
                <l n="671">ܘܢܿܺܐܙܰܠ ܢܿܶܚܙܶܐ ܒܟ݂ܺܝܬ݂ܳܐ ܪܰܒܬ݂ܐ ܕܣܳܒܳܐ ܐܰܒܽܘܢ</l>
                <l n="672">ܐܶܠܳܐ ܗܳܕܶܐ ܒܳܥܶܐ ܐ̱ܢܳܐ ܡܳܪܝ̱ ܩܰܒܶܠ ܒܳܥܽܘܬ݂ܝ</l>
                <l n="673">ܕܰܚܠܳܦ ܛܰܠܝܳܐ ܐܶܢܳܐ ܐܶܦܽܘܫ ܘܶܐܗܿܘܶܐ ܥܰܒܕܳܐ</l>
                <l n="674">ܢܰܦܫܶܗ ܕܣܳܒܳܐ ܣܽܘܩܶܗ ܘܢܽܘܗܪܶܗ ܒܶܢܝܳܡܺܝܢܽ ܗ̱ܘ</l>
                <l n="675">ܘܶܐܢܗܽܘܼ ܦܳܐܶܫ ܗܳܪܟܳܐ ܡܶܢܰܢ ܡܶܚܕܳܐ ܡܳܐܶܬ݂</l>
                <l n="676">ܠܳܐ ܡܳܪܝ̱ ܢܺܐܙܰܠ ܐܶܚܙܶܐ ܒܒܺܝܫܬܶܗ ܕܗܰܘ ܝܰܩܺܝܪܳܐ</l>
                <l n="677">ܐܶܦܽܘܫ ܐܶܢܳܐ ܐܶܗܘܶܐ ܥܰܒܕܳܐ ܘܛܰܠܝܳܐ ܢܺܐܼܙܰܠ</l>
                <l n="678">ܒܛܰܠܝܳܐ ܠܰܐܒܽܘܗ̱ܝ ܐܶܢܳܐ ܥܶܪܒܰܬ ܟܰܕ ܐܰܝܬܺܝܬ݂ܶܗ</l>
                <l n="679">ܘܰܕܥܰܒܕܽܘܬ݂ܐ ܚܰܝܿܳܒ ܗܳܫܳܐ ܐ̱ܢܳܐ ܐܶܦܪܽܘܥ</l>
                <l n="680">ܡܩܿܰܒܶܠ ܐ̱ܢܳܐ ܡܳܪܝ̱ ܐܶܗܿܘܶܐ ܥܰܒܕܳܐ ܟܰܕ ܚܿܳܕܶܐ ܐ̱ܢܳܐ</l>
                <l n="681">ܘܢܺܐܙܰܠ ܛܰܠܝܳܐ ܢܩܰܕܺܝܘܗ̱ܝ ܐܰܒܽܘܗ̱ܝ ܕܰܡܣܿܰܟܶܐ ܠܶܗ</l>
                <l n="682">ܒܳܥܶܐ ܐ̱ܢܳܐ ܡܳܪܝ̱ ܠܳܐ ܬܶܬܓܰܪܓܰܪ ܗܳܝ ܣܰܝܒܽܘܬ݂ܐ</l>
                <l n="683">ܢܺܐܙܰܠ ܛܰܠܝܳܐ ܘܢܶܗܘܶܐ ܚܽܘܛܪܳܐ ܕܡܰܣܡܶܟ ܠܳܗ̇ </l>
                <l n="684">ܠܳܐ ܡܳܪܝ̱ ܐܳܙܿܶܠ ܐܶܚܿܙܶܐ ܫܰܦܠܶܗ ܕܣܳܒܳܐ ܟܺܐܢܳܐ</l>
                <l n="685">ܕܰܬܒܺܝܼܪ ܘܰܐܒܺܝܼܠ ܘܰܡܠܸܶܐ ܚܰܫ̈ܶܐ ܥܰܠ ܚܰܒܺܝ̈ܒܰܘܗ̱ܝ</l>
                <l n="686">ܐܶܗܿܘܶܐ ܠܳܟ ܡܳܪܝ̱ ܥܰܒܕܳܐ ܗܳܪܟܳܐ ܚܠܳܦ ܒܶܢܝܳܡܺܝܢ</l>
                <l n="687">ܘܢܺܐܙܰܠ ܢܶܣܡܽܘܟ ܗܳܝ ܣܰܝܒܽܘܬ݂ܐ ܕܰܐܚܺܝܕܳܐ ܒܶܗ</l>
                <l n="688">ܫܡܼܰܥ ܗ̱ܘܳܐ ܝܰܘܣܶܦ ܡܶܠ̈ܰܝ ܚܰܫܳܐ ܘܬܽܘܒ ܠܳܐ ܚܰܡܣܶܢ</l>
                <l n="689">ܕܢܶܣܬܰܬܰܪ ܗ̱ܘܳܐ ܗܰܘ ܓܶܠܝܳܢܳܐ ܕܫܰܪܺܝܪ̈ܳܬ݂ܐ</l>
                <l n="690">ܬܰܪܥܶܗ ܚܽܘܒܳܐ ܠܝܰܡܳܐ ܕܪ̈ܰܚܡܶܐ ܕܩܳܒܶܐ ܗ̱ܘܳܐ ܒܶܗ</l>
                <l n="691">ܘܰܫܦܼܰܥ ܡܶܢܶܗ ܥܰܠ ܚܰܒܺܝ̈ܒܰܘܗ̱ܝ ܥܰܬܺܝܪܳܐܺܝܬ݂</l>
                <l n="692">ܟܝܳܢܳܐ ܕܟܺܐܝܢܽ ܗ̱ܘ ܘܪܳܚܶܡ ܓܶܢܣܶܗ ܐܳܦ ܗܰܕܳܡܰܘ̈ܗ̱ܝ</l>
                <l n="693">ܥܨܳܝܗ̱ܝ ܕܰܢܚܰܘܶܐ ܢܰܦܫܶܗ ܠܰܐܚܰܘ̈ܗ̱ܝ ܕܗܽܘܝܽܘ ܝܰܘܣܶܦ </l>
                <l n="694">ܪܬܼܰܚ ܗ̱ܘܳܐ ܟܝܳܢܳܐ ܘܰܐܦܼܪܰܥ ܒܶܟܝܳܐ ܒܚܰܡܺܝܡܽܘܬ݂ܗ</l>
                <l n="695">ܕܪܽܘܚܳܐ ܕܪ̈ܰܚܡܶܐ ܢܶܦܼܚܰܬ ܗܘܳܬ ܒܶܗ ܥܰܙܺܝܙܳܐܺܝܬ݂</l>
                <l n="696">ܠܳܐ ܣܰܝܒܰܪ ܗ̱ܘܳܐ ܕܬܽܘܒ ܢܶܬܼܛܰܫܶܐ ܘܢܶܫܼܚܽܘܩ ܐܶܢܽܘܢ</l>
                <l n="697">ܕܠܳܐ ܬܰܓܰܪܝ ܠܳܗ̇ ܥܳܩܬ݂ܳܐ ܥܠܰܝܗܽܘܢ ܘܰܬܥܺܝܼܦ ܐܶܢܽܘܢ</l>
                <l n="698">ܚܼܙܳܐ ܕܰܫܚܺܝܼܩܺܝܢ ܘܰܐܟܡܺܝܪܺܝܢ ܗ̱ܘܰܘ ܘܰܐܒܺܝܠܺܝܢ ܗ̱ܘܰܘ </l>
                <l n="699">ܘܶܐܣܬܰܪܗܰܒ ܗ̱ܘܳܐ ܕܰܒܓܶܠܝܳܢܶܗ ܢܒܰܝܰܐ ܐܶܢܽܘܢ</l>
                <l n="700">ܘܰܦܩܼܰܕ ܝܰܘܣܶܦ ܘܰܢܦܼܰܩ ܟܽܠܢܳܫ ܕܺܐܝܬ ܗ̱ܘܳܐ ܬܰܡܳܢ</l>
                <l n="701">ܘܰܐܪܺܝܡ ܩܳܠܶܗ ܒܒܶܟ݂ܝܳܐ ܪܰܒܳܐ ܘܰܒܚܶܢ̈ܓܳܬ݂ܐ</l>
                <l n="702">ܐܶܢܿܳܐ ܐ̱ܢܳܐ ܝܰܘܣܶܦ ܗܰܘ ܐܰܚܽܘܟ݂ܽܘܢ ܫܰܪܺܝܪܳܐܺܝܬ݂</l>
                <l n="703">ܩܰܝܳܡ ܐܰܒܽܘܢ ܐܰܝܟ ܕܶܐܡܼܰܪܬܽܘܢ ܐܰܘ ܕܰܠܡܳܐ ܠܳܐ</l>
                <l n="704">ܩܼܪܳܐ ܚܰܟܺܝܡܳܐ ܘܩܰܪܶܒ ܐܶܢܽܘܢ ܘܰܐܥܗܶܕ ܐܶܢܽܘܢ</l>
                <l n="705">ܘܡܰܠܼܶܠ ܥܰܡܗܽܘܢ ܪܰܟܺܝܟ݂ܳܐܺܝܬ ܘܰܐܘܕܰܥ ܐܶܢܽܘܢ</l>
                <l n="706">ܐܶܢܿܳܐ ܐ̱ܢܳܐ ܝܰܘܣܶܦ ܕܰܠܡܶܨܪ̈ܳܝܶܐ ܙܰܒܶܢܼܬܽܘܢܳܢܝ̱</l>
                <l n="707">ܠܳܐ ܬܼܶܟܪܶܐ ܠܟ݂ܽܘܢ ܕܡܳܪܝܳܐ ܫܼܰܕܪܰܢܝ ܐܶܬܰܪܣܺܝܟ݂ܽܘܢ</l>
                <l n="708">ܙܳܥܼܘ ܘܶܐܬ݂ܒܰܠܗܺܝܘ ܐܰܚ̈ܰܝ ܝܰܘܣܶܦ ܡܶܢ ܓܶܠܝܳܢܶܗ</l>
                <l n="709">ܘܰܕܚܼܶܠܘ ܡܶܢܶܗ ܕܰܠܡܳܐ ܒܺܝܫܬܳܐ ܢܶܦܪܽܘܥ ܐܶܢܽܘܢ</l>
                <l n="710">ܣܺܝܼܡܬܳܐ ܕܪܽܘܓ݂ܙܳܐ ܣܳܡܘ ܨܶܝܕܰܘܗ̱ܝ ܟܰܕ ܐܶܙܕܰܒܰܢ</l>
                <l n="711">ܘܰܕܚܼܶܠܘ ܡܶܢܶܗ ܕܕܰܠܡܳܐ ܢܛܺܝܼܪܳܐ ܗܳܝ ܬܰܚܶܫ ܐܶܢܽܘܢ</l>
                <l n="712">ܥܝܳܪܬܳܐ ܪܰܒܬ݂ܐ ܕܰܕܡܳܐ ܘܩܶܛܠܳܐ ܚܰܝܿܳܒܺܝܢ ܗ̱ܘܰܘ</l>
                <l n="713">ܘܪܳܢܶܝܢ ܗ̱ܘܰܘ ܒܳܗܿ ܕܶܐܢ ܡܶܬ݂ܦܰܪܥܳܐ ܡܰܢ ܣܳܦܶܩ ܠܳܗ̇ </l>
                <l n="714">ܚܽܘܒ̈ܠܶܐ ܒܺܝ̈ܫܶܐ ܕܰܡܠܶܝܢ ܡܰܘܬܳܐ ܐܰܪܡܺܝܘ ܨܶܝܕܰܘܗ̱ܝ</l>
                <l n="715">ܘܙܳܥܼܘ̱ ܘܶܐܬ݂ܕܰܘܰܕܘ̱ ܕܰܠܡܳܐ ܩܳܐܶܡ ܢܶܦܪܽܘܥ ܐܶܢܽܘܢ</l>
                <l n="716">ܥܒܳܕܗܽܘܢ ܕܺܝܠܗܽܘܢ ܐܰܙܺܝܥ ܘܰܐܕܚܼܶܠ ܘܰܐܪܥܶܠ ܐܶܢܽܘܢ</l>
                <l n="717">ܕܗܽܘܼ ܣܽܘܥܪܳܢܶܗ ܡܙܺܝܼܥ ܠܶܗ ܠܐ̱ܢܳܫܳܐ ܕܠܳܐ ܕܰܝܿܳܢܳܐ </l>
                <l n="718">ܡܳܐ ܕܠܳܐ ܒܣܺܝܪܳܐ ܢܰܦܫܳܐ ܡܶܡܬ݂ܽܘܡ ܒܰܥܒܺܝܕ̈ܳܬ݂ܗܿ</l>
                <l n="719">ܪܳܡܳܐ ܗ̱ܝ ܟܽܠܳܗ̇ ܐܳܦ ܡܶܢ ܩܶܢܛܳܐ ܘܡܶܢ ܣܽܘܪܳܕܳܐ</l>
                <l n="720">ܐܶܢܕܶܝܢ ܐܺܝܬ ܠܳܗ̇ ܥܒܳܕܳܐ ܒܺܝܫܳܐ ܕܳܚܠܳܐ ܗ̱ܝ ܡܶܢܶܗ</l>
                <l n="721">ܘܟܰܕ ܠܳܐ ܐܺܝܬ ܐ̱ܢܳܫ ܕܰܡܕܰܠܰܚ ܠܳܗ̇ ܒܩܶܢܛܳܐ ܐܺܝܬ݂ܝܗ̇</l>
                <l n="722">ܥܒܳܕܳܐ ܣܰܢܝܳܐ ܕܰܥܒܺܝܕ ܗ̱ܘܳܐ ܠܗܽܘܢ ܠܰܐܚ̈ܰܝ ܝܰܘܣܶܦ </l>
                <l n="723">ܐܰܙܺܝܥ ܐܶܢܽܘܢ ܕܰܒܣܺܝܼܪܺܝܢ ܗ̱ܘܰܘ ܥܰܠ ܣܽܘܥܪܳܢܳܐ</l>
                <l n="724">ܡܶܢ ܬܺܐܪܳܬܗܽܘܢ ܡܶܬܬܕܺܝܥܺܝܢ ܗ̱ܘܰܘ ܥܰܙܺܝܙܳܐܺܝܬ݂</l>
                <l n="725">ܕܠܰܓܙܳܪ ܕܺܝܢܳܐ ܪܰܒܳܐ ܫܳܘܶܝܢ ܥܰܠ ܡܽܘܢ ܕܰܣܼܪܰܚܘ</l>
                <l n="726">ܡܶܛܽܠ ܗܳܢܳܐ ܕܰܚܺܝܼܠܺܝܢ ܗ̱ܘܰܘ ܐܳܦ ܪܰܬ݂ܺܝܬ݂ܝܢ</l>
                <l n="727">ܟܰܕ ܗܽܘܼ ܝܰܘܣܶܦ ܫܰܝܢܳܐ ܡܠܸܶܐ ܗ̱ܘܳܐ ܘܪ̈ܰܚܡܶܐ ܟܽܠܶܗ</l>
                <l n="728">ܡܰܠܶܠ ܥܰܡܗܽܘܢ ܒܰܣܺܝܡܳܐܺܝܬ ܘܰܚܼܙܰܘ ܫܰܝܢܶܗ</l>
                <l n="729">ܘܶܐܬ݂ܠܰܒܰܒܘ̱ ܗ̱ܘܰܘ ܕܰܚܼܙܰܘ ܕܰܐܡܶܕܘ̱ ܡܶܢ ܡܰܪܕܽܘܬ݂ܐ</l>
                <l n="730">ܒܕܺܝܢܳܐ ܕܪ̈ܰܚܡܳܐ ܕܰܐܦܼܶܩ ܠܗܽܘܢ ܒܰܝܰܐܐ ܐܶܢܽܘܢ</l>
                <l n="731">ܘܰܐܥܼܒܰܪ ܩܶܢܛܳܐ ܕܪ̈ܶܥܝܳܢܰܝܗܽܘܢ ܘܰܐܦܼܨܰܚ ܐܶܢܽܘܢ</l>
                <l n="732">ܢܦܼܰܠ ܥܰܠ ܨܰܘܪܶܗ ܕܰܐܚܽܘܗ̱ܝ ܘܰܒܟܼܳܐ ܪܚܺܝܼܡܳܐ ܝܰܘܣܶܦ </l>
                <l n="733">ܐܳܦ ܗܽܘ ܛܰܠܝܳܐ ܒܟܼܳܐ ܥܰܠ ܐܰܚܽܘܗ̱ܝ ܕܰܪܬ݂ܚܼܘ ܪ̈ܰܚܡܰܘܗ̱ܝ</l>
                <l n="734">ܚܰܒܼܶܒ ܐܶܢܽܘܢ ܘܰܒܢܽܘܫ̈ܩܳܬ݂ܐ ܒܰܝܰܐܐ ܐܶܢܽܘܢ</l>
                <l n="735">ܕܠܳܐ ܢܶܬܬܥܺܝܩܽܘܢ ܥܰܠ ܣܽܘܥܪܳܢܳܐ ܒܺܝܫܳܐ ܕܰܥܒܼܰܕܘ</l>
                <l n="736">ܫܰܦܺܝܪ ܗ̱ܘܳܐ ܠܶܗ ܠܗܳܢܳܐ ܕܢܺܐܪܰܒ ܐܰܝܟ ܕܺܝܪܶܒ ܗ̱ܘܳܐ</l>
                <l n="737">ܕܠܳܐ ܦܼܳܪܰܥ ܒܺܝܫܬܳܐ ܚܠܳܦ ܒܺܝܫ̈ܳܬ݂ܳܐ ܣܰܓܺܝ̈ܳܐܬ݂ܐ</l>
                <l n="738">ܠܶܗ ܦܰܐܝܳܐ ܗܘܳܬ ܪܺܝܫܳܢܽܘܬ݂ܐ ܕܫܰܦܝܳܐ ܢܰܦܫܶܗ</l>
                <l n="739">ܘܪܰܚܺܝܩ ܡܶܢܶܗ ܘܪܽܘܓ݂ܙܳܐ ܚܶܡܬ݂ܐ ܘܒܺܝܫܽܘܬ ܠܶܒܳܐ</l>
                <l n="740">ܡܟܰܢܳܐ ܗܘܳܬ ܠܶܗ ܫܰܠܺܝܛܽܘܬ݂ܳܐ ܕܥܰܠ ܣܰܓܺܝ̈ܐܶܐ</l>
                <l n="741">ܕܠܳܐ ܝܳܕܰܥ ܗ̱ܘܳܐ ܕܢܶܛܽܘܪ ܐܰܟ݂ܬ݂ܳܐ ܠܕܰܡܨܰܚܶܐ ܠܶܗ</l>
                <l n="742">ܡܰܢ ܕܰܐܝܟ ܗܿܳܢܰܘ ܢܶܗܼܘܶܐ ܒܩܽܘܫܬܳܐ ܐܳܦ ܕܰܝܿܳܢܳܐ</l>
                <l n="743">ܕܰܡܠܶܐ ܪ̈ܰܚܡܶܐ ܘܫܰܦܝܳܐ ܢܰܦܫܶܗ ܡܶܢ ܒܺܝܫ̈ܳܬ݂ܳܐ</l>
                <l n="744">ܫܩܼܰܠ ܗ̱ܘܳܐ ܡܶܢܶܗ ܗܳܝ ܪܰܒܽܘܬ݂ܐ ܕܶܐܬ݂ܝܰܗܒܰܬ ܠܶܗ</l>
                <l n="745">ܕܐ̱ܪ̈ܳܙܰܝ ܡܳܪܰܢ ܕܳܠܩܺܝܢ ܗ̱ܘܰܘ ܒܶܗ ܕܢܶܗܼܘܶܐ ܪܰܒܳܐ</l>
                <l n="746">ܠܶܗ ܕܳܡܶܐ ܗ̱ܘܳܐ ܘܥܰܠܳܗܝ ܐܰܨܠܼܰܚ ܒܰܥܒܶܝ̈ܕܳܬ݂ܶܗ</l>
                <l n="747">ܘܶܐܚܰܕܘ ܢܽܘܡܺܝ ܒܟܽܠܶܗ ܥܳܠܡܳܐ ܫܡܶܗ ܫܰܦܺܝܪܳܐ</l>
                <l n="748">ܣܰܓܺܝ ܗܰܠܶܟ ܫܰܪܒܶܗ ܕܝܰܘܣܶܦ ܒܰܫܚܺܝ̈ܡܳܬ݂ܐ</l>
                <l n="749">ܘܠܳܐ ܙܳܕܶܩ ܗ̱ܘܳܐ ܕܰܕܠܳܐ ܐ̱ܪܳܙܳܐ ܢܶܬ݂ܡܰܠܰܠ ܗ̱ܘܳܐ</l>
                <l n="750">ܟܰܕ ܠܳܐ ܣܥܼܰܪ ܗ̱ܘܳܐ ܐܳܦܠܳܐ ܡܶܕܶܡ ܗܽܘ ܡܶܢ ܢܰܦܫܶܗ</l>
                <l n="751">ܠܡܽܘܢ ܡܶܬ݂ܡܰܠܶܠ ܗܽܘ ܒܰܠܚܽܘܕܰܘܗ̱ܝ ܐܺܝܼܚܺܝܕܳܐܺܝܬ݂</l>
                <l n="752">ܛܶܠܳܢܺܝܬ݂ܐ ܗ̱ܘ ܕܡܶܕܶܡ ܪܰܒܳܐ ܕܺܐܝܬ ܗ̱ܘܳܐ ܩܽܘܕܡܰܘܗ̱ܝ</l>
                <l n="753">ܠܰܘ ܗܽܘ ܪܰܒ ܗ̱ܘܳܐ ܗܳܟ݂ܢ ܣܰܓܺܝ ܐܰܝܟ ܕܺܝܪܶܒ ܗ̱ܘܳܐ</l>
                <l n="754">ܛܶܠܳܠܶܗ ܗ̱ܘܳܐ ܕܰܓܢ̱ܒܳܪ ܥܳܠܡ̈ܶܐ ܕܰܪܫܰܡ ܛܽܘܦܣ̈ܰܘܗ̱ܝ</l>
                <l n="755">ܘܥܰܠܗܳܝ ܕܳܡܶܐ ܠܪܰܒܳܐ ܐܳܦ ܗܽܘ ܒܟ݂ܽܠܳܗ̇ ܐܽܘܪܚܶܗ</l>
                <l n="756">ܝܰܕܥܶܗ ܐܰܒܳܐ ܘܩܰܕܶܡ ܪܰܫܡܶܗ ܘܰܐܬܼܩܶܢ ܨܳܪܶܗ</l>
                <l n="757">ܕܢܶܗܼܘܶܐ ܕܳܡܶܐ ܟܽܠܶܗ ܠܰܒܪܳܐ ܒܟ݂ܠ ܣܽܘܥܪ̈ܳܢܺܝܢ</l>
                <l n="758">ܪܽܘܚܳܐ ܚܳܪ ܒܶܗ ܘܰܐܝܟ ܕܰܒܪܽܘܫܡܳܐ ܫܩܼܰܠ ܕܶܡܘ̈ܳܬ݂ܗ</l>
                <l n="759">ܕܳܐܦܠܳܐ ܡܶܕܶܡ ܢܶܗܘܶܐ ܡܫܰܚܠܰܦ ܡܶܢ ܦܳܪܽܘܩܳܐ</l>
                <l n="760">ܓܰܠܦܶܗ ܘܥܰܒܕܶܗ ܨܽܘܪܬܳܐ ܘܛܽܘܦܣܳܐ ܠܨܰܠܡܳܐ ܪܰܒܳܐ</l>
                <l n="761">ܘܟܰܕ ܐܶܫܬܰܡܠܺܝ ܢܣܰܟ ܒܶܗ ܠܚܰܪܬ݂ܐ ܡܫܺܝܚܳܐ ܡܳܪܶܗ</l>
                <l n="762">ܗܳܫܳܐ ܕܶܐܬܼܳܐ ܠܥܳܠܡܳܐ ܡܳܪܰܢ ܠܳܐ ܪܰܒ ܝܰܘܣܶܦ </l>
                <l n="763">ܘܶܐܬ݂ܝܰܕܥܰܬ ܠܳܗ̇ ܕܗܳܝ ܪܰܒܽܘܬ݂ܳܐ ܕܰܡܫܺܝܚܳܐ ܗܘܳܬ݂</l>
                <l n="764">ܐܰܫܼܚܶܡ ܐܶܢܶܝܢ ܒܰܪ ܐܰܠܳܗܳܐ ܒܗܳܠܶܝܢ ܕܺܝܠܶܗ </l>
                <l n="765">ܠܗܳܠܶܝܢ ܟܽܠܗܶܝܢ ܕܺܐܝܬ ܗ̱ܘܳܐ ܠܝܰܘܣܶܦ ܝܰܩܺܝܪ̈ܳܬ݂ܐ</l>
                <l n="766">ܢܚܼܶܬ ܗ̱ܘܳܐ ܘܰܗܘܳܐ ܥܰܒܕܳܐ ܠܥܰܒ̈ܕܶܐ ܘܙܳܥܼܪܰܬ ܠܳܗ̇ ܗܳܝ</l>
                <l n="767">ܕܰܗܘܳܐ ܝܰܘܣܶܦ ܥܰܒܕܳܐ ܐܳܦ ܗܽܘܼ ܟܰܕ ܨܳܐܰܪ ܠܶܗ</l>
                <l n="768">ܟܰܕ ܐܰܠܳܗܰܐ ܗ̱ܘ ܐܶܙܕܰܒܰܢ ܗ̱ܘܳܐ ܒܛܺܝ̈ܡܶܐ ܡܳܪܰܢ</l>
                <l n="769">ܘܡܰܢܽܘ ܢܶܬܗܰܪ ܕܶܐܙܕܰܒܰܢ ܗ̱ܘܳܐ ܠܐ̱ܢܳܫܳܐ ܝܰܘܣܶܦ </l>
                <l n="770">ܥܕܰܡܳܐ ܕܗܳܠܶܝܢ ܝܰܩܺܝܪ̈ܳܬ݂ܐ ܕܒܰܪ ܐܰܠܳܗܳܐ</l>
                <l n="771">ܕܢܰܚܼ ܒܰܒܪܺܝܬ݂ܳܐ ܕܝܰܘܣܶܦ ܣܰܓܺܝ ܝܰܩܺܝܪ̈ܳܢ ܗܘ̈ܰܝ</l>
                <l n="772">ܥܰܠ ܕܰܢܦܰܠ ܗ̱ܘܳܐ ܛܰܠܝܳܐ ܒܓܽܘܒܳܐ ܬܡܺܝܗ ܗ̱ܘܳܐ ܫܰܪܒܶܗ </l>
                <l n="773">ܘܒܳܬ݂ܰܪ ܕܰܢܦܼܰܠ ܒܩܰܒܪܳܐ ܡܳܪܰܢ ܡܰܢ ܬܳܡܰܗ ܒܶܗ</l>
                <l n="774">ܡܶܢ ܟܢܰܥܢ ܠܡܶܨܪܶܝܢ ܢܚܶܬ ܗ̱ܘܳܐ ܥܰܠ ܗܳܕܶܐ ܡܶܬ݂ܩܰܠܰܣ ܗ̱ܘܳܐ</l>
                <l n="775">ܘܚܰܦܝܶܗ ܡܳܪܰܢ ܕܰܢܚܶܬ ܠܰܐܪܥܰܢ ܡܶܢ ܒܶܝܬ ܐܰܒܽܘܗ̱ܝ </l>
                <l n="776">ܕܰܙܟܼܳܐ ܠܰܐܢ̱ܬܬ݂ܳܐ ܒܓ݂ܰܘ ܬܰܘܘܳܢܳܐ ܡܶܫܬܰܒܰܚ ܗ̱ܘܳܐ</l>
                <l n="777">ܘܝܶܪܒܰܬ ܠܳܗ̇ ܗܳܝ ܕܶܐܬܼܳܐ ܡܫܺܝܼܚܳܐ ܦܟܰܪ ܠܰܚܛܺܝܬ݂ܐ</l>
                <l n="778">ܕܦܰܫܰܪ ܚܶܠܡ̈ܶܐ ܠܫܰܩܝܳܐ ܘܚܰܒܪܶܗ ܬܗܼܰܪ ܒܶܗ ܟܽܠ ܐ̱ܢܳܫ</l>
                <l n="779">ܘܰܓܠܼܳܐ ܡܳܪܰܢ ܐ̱ܪܳܙܳܐ ܟܣܰܝ̈ܳܐ ܘܫܰܩܠܶܗ ܬܰܗܪܶܗ</l>
                <l n="780">ܥܰܠ ܕܶܐܬ݂ܥܰܠܺܝ ܥܰܠ ܡܰܪܟܰܒܬ݂ܐ ܕܽܘܡܳܪܳܐ ܗ̱ܘܳܐ</l>
                <l n="781">ܘܡܶܢ ܕܰܡܫܺܝܚܳܐ ܣܠܶܩ ܠܰܫܡܰܝܳܐ ܕܺܝܠܶܗ ܪܰܒܳܐ</l>
                <l n="782">ܥܒܽܘܪܳܐ ܟܢܶܫ ܗ̱ܘܳܐ ܘܝܰܗ̱ܒ ܗ̱ܘܳܐ ܒܛܺܝ̈ܡܶܐ ܝܰܘܣܶܦ ܘܰܪܚܺܝܡ</l>
                <l n="783">ܘܶܐܬܼ݂ܳܐ ܒܪܳܐ ܝܰܗ̱ܒ ܦܰܓ݂ܪܶܗ ܡܰܓܳܢ ܘܫܰܩܠܶܗ ܚܽܘܒܳܐ</l>
                <l n="784">ܕܢܰܚܼ ܠܶܗ ܫܶܡܫܳܐ ܕܙܰܕܺܝܩܽܘܬ݂ܐ ܥܰܠ ܒܶܪ̈ܝܳܬ݂ܐ</l>
                <l n="785">ܘܫܰܩܠܶܗ ܢܽܘܗܪܳܐ ܗܰܘ ܕܫܳܪܓ݂ܳܐ ܪܰܒܳܐ ܝܰܘܣܶܦ </l>
                <l n="786">ܐܶܫܬܰܡܠܺܝ ܠܶܗ ܥܒܳܕܶܗ ܕܰܐܒܳܐ ܒܡܰܘܬܳܐ ܕܰܒܪܶܗ</l>
                <l n="787">ܘܛܽܘܦܣܳܐ ܡܶܟܺܝܠ ܐܳܦܠܳܐ ܚܳܫܰܚ ܢܶܗܘܶܐ ܡܶܕܶܡ</l>
                <l n="788">ܕܢܰܚܼ ܠܶܗ ܓܽܘܫܡܳܐ ܘܰܚܼܙܳܝܗ̱ܝ ܥܳܠܡܳܐ ܕܰܟܡܳܐ ܫܰܦܺܝܪ</l>
                <l n="789">ܘܛܶܠܳܢܺܝܬ݂ܳܐ ܠܳܐ ܒܶܠܥܰܬ ܠܳܗ̇ ܘܠܰܘ ܡܶܕܶܡ ܗܺܝ</l>
                <l n="790">ܕܳܠ ܓܰܢ̱ܒܳܪܳܐ ܘܚܰܘܺܝ ܢܰܦܫܶܗ ܠܰܒܢܰܝ̈ܢܳܫܳܐ </l>
                <l n="791">ܘܰܒܛܶܠܳܠܶܗ ܠܳܐ ܬܳܗܰܪ ܐ̱ܢܳܫ ܐܶܠܳܐ ܐܶܢ ܒܶܗ</l>
                <l n="792">ܟܡܳܐ ܕܰܟܣܸܶܐ ܗ̱ܘܳܐ ܛܶܠܳܢܺܝܬ݂ܗ ܕܽܘܡܳܪܳܐ ܗܘܳܬ݂</l>
                <l n="793">ܘܡܶܢ ܕܶܐܬܚܰܘܺܝ ܫܪܰܟ ܠܶܗ ܨܶܝܕܰܘܗ̱ܝ ܟܽܠܶܗ ܬܶܗܪܳܐ</l>
                <l n="794">ܡܰܢܽܘ ܫܰܦܺܝܪ ܐܰܝܢܳܐ ܕܫܽܘܦܪܶܗ ܡܶܢܶܗ ܐܺܝܬ݂ܘܗ̱ܝ</l>
                <l n="795">ܐܳܘ ܡܰܢ ܕܰܠܒܶܫ ܡ̈ܳܐܢܶܐ ܫܐܺܝ̈ܠܶܐ ܘܰܒܗܽܘܢ ܐܰܦܪܶܓ݂</l>
                <l n="796">ܢܰܚܬܳܐ ܕܐ̱ܪ̈ܳܙܶܐ ܕܒܰܪ ܐܰܠܳܗܳܐ ܠܒܺܝܫ ܗ̱ܘܳܐ ܝܰܘܣܶܦ </l>
                <l n="797">ܘܗܳܠܶܝܢ ܫܽܘܦܪ̈ܶܐ ܕܢܳܨܚܺܝܢ ܗ̱ܘܰܘ ܒܶܗ ܡܶܢ ܕܺܝܠܶܗ ܗ̱ܘܰܘ</l>
                <l n="798">ܟܰܕ ܠܳܐ ܪܓܺܝܫ ܗ̱ܘܳܐ ܥܳܠܡܳܐ ܒܫܽܘܦܪ̈ܰܘܗ̱ܝ ܕܰܫܐܺܝ̈ܠܶܐ ܗ̱ܘܰܘ</l>
                <l n="799">ܬܰܗܺܝܪ ܗ̱ܘܳܐ ܒܶܗ ܕܣܳܒܰܪ ܗ̱ܘܳܐ ܠܶܗ ܕܗܽܘܝܽܘ ܫܰܦܺܝܪ</l>
                <l n="800">ܘܟܰܕ ܐܶܬ݂ܚܰܘܺܝ ܫܽܘܦܪܳܐ ܪܰܒܳܐ ܘܰܟܺܝܢܳܝܳܐ </l>
                <l n="801">ܐܶܬܦܰܪܣܺܝ ܠܶܗ ܫܽܘܦܪܶܗ ܕܝܰܘܣܶܦ ܕܰܫܐܺܝܠܳܐ ܗ̱ܘܳܐ</l>
                <l n="802">ܪܰܚܡܶܗ ܥܳܠܡܳܐ ܠܗܰܘ ܕܰܡܦܰܠܶܓ ܦܰܓ݂ܪܶܗ ܡܰܓܳܢ</l>
                <l n="803">ܘܩܼܰܪܠܶܗ ܚܽܘܒܳܐ ܕܗܰܘ ܕܰܥܒܽܘܪܳܐ ܒܛܺܝ̈ܡܶܐ ܝܳܗܶܒ</l>
                <l n="804">ܪܗܰܛ ܠܶܗ ܟܽܠܢܳܫ ܨܶܝܕ ܐܰܠܳܗܳܐ ܕܰܗܘܳܐ ܐ̱ܢܳܫܳܐ</l>
                <l n="805">ܘܰܠܒܰܪ ܚܺܐܪ̈ܶܐ ܕܰܗܼܘܳܐ ܥܰܒܕܳܐ ܠܳܐ ܡܢܰܨܰܪ ܬܽܘܒ</l>
                <l n="806">ܐܶܬ݂ܝܰܕܥܰܬ ܠܳܗ̇ ܕܡܶܛܽܠ ܡܰܢܽܘ ܪܰܒܼ ܗ̱ܘܳܐ ܝܰܘܣܶܦ </l>
                <l n="807">ܘܗܳܐ ܡܶܫܬܰܒܰܚ ܗܰܘ ܕܰܗܘܳܐ ܠܶܗ ܥܶܠܬ݂ܐ ܕܢܺܐܪܰܒ</l>
                <l n="808">ܚܙܳܬ݂ܶܗ ܐܰܪܥܳܐ ܠܗܰܘ ܕܰܥܢܳܢ̈ܳܐ ܪܟܼܶܒ ܘܶܐܬ݂ܥܰܠܺܝ</l>
                <l n="809">ܘܫܳܛܬܶܗ ܠܝܰܘܣܶܦ ܘܰܠܡܰܪܟܰܒܬ݂ܳܐ ܕܝܰܗ̱ܒ ܠܶܗ ܦܶܪܥܽܘܢ</l>
                <l n="810">ܟܽܠܢܳܫ ܝܳܕܰܥ ܕܕܰܐ̱ܪ̈ܳܙܶܐ ܗܘ̈ܰܝ ܘܰܕܦ̈ܶܠܳܐܬ݂ܐ</l>
                <l n="811">ܗܳܠܶܝܢ ܟܽܠܗܶܝܢ ܕܺܐܝܬ ܗ̱ܘܳܐ ܒܝܰܘܣܶܦ ܫܰܦܺܝܪ̈ܳܬ݂ܐ</l>
                <l n="812">ܐܰܪܓܶܫܘ̱ ܠܗܽܘܢ ܐ̱ܢܳܫ̈ܳܐ ܒܡܳܪܰܢ ܘܰܒܓܶܠܝܳܢ̈ܰܘܗ̱ܝ </l>
                <l n="813">ܘܟܽܠܗܽܘܢ ܫܽܘܦܪ̈ܶܐ ܨܶܝܕܰܘܗ̱ܝ ܫܳܪܟ݂ܺܝܢ ܡܶܢ ܟܽܠ ܠܓܰܒܺܝ̈ܢ</l>
                <l n="814">ܥܕܰܡܳܐ ܕܶܐܬ݂ܐ ܒܰܪ ܐܰܠܳܗܳܐ ܘܚܰܘܺܝܼ ܢܰܦܫܶܗ </l>
                <l n="815">ܗܳܠܶܝܢ ܫܽܘܦܪ̈ܶܐ ܕܺܐܝܬ ܗ̱ܘܳܐ ܒܝܰܘܣܶܦ ܐܰܝܟ ܕܺܝܠܶܗ ܗ̱ܘܰܘ</l>
                <l n="816">ܘܡܳܐ ܕܳܐܬܼܶܐ ܠܶܗ ܦܼܪܰܫ ܠܶܗ ܥܳܠܡܳܐ ܕܢܼܶܕܰܥ ܐܶܢܽܘܢ</l>
                <l n="817">ܕܓܰܘ̈ܢܶܐ ܓܢܺܝ̈ܒܶܐ ܐܺܝܬ ܗ̱ܘܳܐ ܒܨܰܠܡܶܗ ܡܶܢ ܕܰܡܫܺܝܚܳܐ</l>
                <l n="818">ܠܳܐ ܐ̱ܢܳܫ ܢܶܬܗܰܪ ܕܰܡܦܰܫܶܩ ܐ̱ܢܳܐ ܐ̱ܪ̈ܳܙܰܝ ܡܳܪܰܢ </l>
                <l n="819">ܗܳܠܶܝܢ ܕܺܐܝܬ ܗ̱ܘܳܐ ܒܽܐܘܪܚܶܗ ܕܝܰܘܣܶܦ ܢܰܗܺܝܪܳܐܺܝܬ݂</l>
                <l n="820">ܐܰܝܿܢܳܐ ܕܺܐܝܬ ܠܶܗ ܡܶܕܶܡ ܕܰܗܘܳܐ ܠܳܐ ܢܶܬ݂ܩܰܠܰܣ</l>
                <l n="821">ܐܶܢܕܶܝܢ ܐܳܡܰܪ ܥܰܕܠܳܐ ܢܶܗܼܘܶܐ ܠܫܽܘܒܚܳܐ ܫܳܘܶܐ</l>
                <l n="822">ܐܶܠܽܘ ܐܺܝܬ ܗ̱ܘܳܐ ܐ̱ܢܳܫ ܒܰܒܪܺܝܬ݂ܐ ܘܩܰܕܶܡ ܘܰܚܙܳܗܿ</l>
                <l n="823">ܠܽܐܘܪܚܶܗ ܕܝܰܘܣܶܦ ܘܰܓܠܳܐ ܐ̱ܪܳܙܶܗ ܚܰܟܺܝܡܳܐ ܗ̱ܘܳܐ</l>
                <l n="824">ܥܰܕܠܳܐ ܢܺܐܼܬ݂ܐ ܡܳܪܰܢ ܠܰܐܪܥܳܐ ܐܶܠܽܘ ܡܰܠܶܠ</l>
                <l n="825">ܐ̱ܢܳܫ ܥܰܠ ܝܰܘܣܶܦ ܗܳܠܶܝܢ ܡ̈ܶܠܶܐ ܝܳܕܽܘܥܳܐ ܗ̱ܘܳܐ</l>
                <l n="826">ܘܗܳܫܳܐ ܕܰܗܘ̈ܰܝ ܩܰܕܡܳܝ̈ܳܬ݂ܐ ܘܰܐ̱ܚܪ̈ܳܝܳܬ݂ܐ </l>
                <l n="827">ܡܰܢܽܘ ܡܫܰܒܰܚ ܠܰܐܝܢܳܐ ܕܺܐܝܬ ܠܶܗ ܣܽܘܟܳܠܝ̈ܰܗܶܝܢ</l>
                <l n="828">ܥܰܝܢܳܐ ܕܐ̱ܢܳܫܳܐ ܟܽܠܳܗ̇ ܒܠܶܠܝܳܐ ܚܶܫܟܳܐ ܡܰܠܝܳܐ</l>
                <l n="829">ܘܡܳܐ ܕܺܐܝܡܳܡܳܐ ܦܓܼܰܥ ܒܳܗܿ ܠܶܒܫܰܬ ܢܽܘܗܪܳܐ ܡܶܢܶܗ</l>
                <l n="830">ܘܰܒܗܰܘ ܢܽܘܗܪܳܐ ܕܫܳܩܠܳܐ ܥܰܝܢܳܐ ܡܶܢ ܐܺܝܡܳܡܳܐ</l>
                <l n="831">ܒܶܗ ܗܽܘ ܦܳܪܫܳܐ ܥܰܝ̈ܢܶܐ ܫܽܘܦܪ̈ܶܐ ܐܳܦ ܨܽܘܪ̈ܳܬ݂ܐ</l>
                <l n="832">ܠܳܐ ܐܺܝܬ ܦܽܘܪܣܳܐ ܕܬܼܶܦܪܽܘܫ ܥܰܝܢܳܐ ܒܠܶܠܝܳܐ ܓܰܘ̈ܢܶܐ</l>
                <l n="833">ܥܕܰܡܳܐ ܕܬܶܠܒܰܫ ܚܰܝܠܳܐ ܘܢܽܘܗܪܳܐ ܡܶܢ ܐܺܝܡܳܡܳܐ</l>
                <l n="834">ܡܳܕܶܝܢ ܥܰܝܢܳܐ ܒܢܽܘܗܪܳܐ ܡܶܡܬ݂ܘܡ ܠܳܐ ܬܶܬܩܰܠܰܣ </l>
                <l n="835">ܐܶܠܳܐ ܒܢܽܘܗܪܳܐ ܕܗܽܘ ܕܡܰܩܢܶܐ ܠܳܗ̇ ܦܳܪܽܘܫܽܘܬ݂ܐ</l>
                <l n="836">ܕܢܰܚ ܐܺܝܡܳܡܳܐ ܒܥܳܠܡܳܐ ܡܳܪܰܢ ܘܰܢܗܰܪ ܟܽܠܢܳܫ</l>
                <l n="837">ܠܡܶܦܪܰܫ ܐ̱ܪ̈ܳܙܶܐ ܕܰܗܘܰܘ ܬܰܡܳܢ ܐܰܝܟ ܕܰܠܓܰܘ̈ܢܶܐ</l>
                <l n="838">ܡܰܢܽܘ ܢܺܐܼܡܰܪ ܟܰܕ ܢܳܚܶܬ ܗ̱ܘܳܐ ܠܓܽܘܒܳܐ ܝܰܘܣܶܦ </l>
                <l n="839">ܕܗܳܢܳܐ ܛܰܠܝܳܐ ܐ̱ܪܳܙܳܐ ܕܡܰܘܬ݂ܐ ܕܡܳܪܶܗ ܨܳܐܰܪ</l>
                <l n="840">ܥܕܰܡܳܐ ܕܰܢܚܶܬ ܒܰܪ ܐܰܠܳܗܳܐ ܠܩܰܒܪܳܐ ܘܰܣܠܶܩ</l>
                <l n="841">ܠܳܐ ܐ̱ܢܳܫ ܕܳܩܶܗ ܠܐ̱ܪܳܙܳܐ ܘܚܙܳܝܗ̱ܝ ܕܰܢܡܰܠܶܠ ܒܶܗ </l>
                <l n="842">ܥܕܰܡܳܐ ܕܙܰܒܢܶܗ ܝܺܗܽܘܕܳܐ ܠܡܳܪܰܢ ܘܫܰܩܠܶܗ ܛܺܝ̈ܡܰܘܗ̱ܝ</l>
                <l n="843">ܠܳܐ ܐܶܬ݂ܝܰܕܥܰܬ ܕܰܠܡܽܘܢ ܝܰܘܣܶܦ ܐܶܙܕܰܒܰܢ ܗ̱ܘܳܐ</l>
                <l n="844">ܗܳܫܳܐ ܕܢܶܗܰܪܬ ܟܽܠܳܗ̇ ܒܪܺܝܬ݂ܐ ܒܟܽܠܗܽܘܢ ܐ̱ܪ̈ܳܙܶܐ</l>
                <l n="845">ܠܰܘ ܬܶܫܒܽܘܚܬܳܐ ܗ̱ܝ ܢܺܐܼܡܰܪ ܐܶܢܽܘܢ ܐܰܝܟ ܕܶܐܫܬܰܡܰܫܘ̱</l>
                <l n="846">ܡܳܐ ܕܫܳܡܰܥ ܐܰܢ̱ܬ ܫܰܪܒܶܗ ܕܝܰܘܣܶܦ ܕܰܚܣܺܝܡ ܘܰܛܠܺܝܡ</l>
                <l n="847">ܒܠܰܩ ܠܶܗ ܫܰܪܒܳܐ ܠܗܰܘ ܕܰܡܫܺܝܚܳܐ ܟܰܕ ܡܶܬ݂ܡܰܠܰܠ</l>
                <l n="848">ܠܺܐܝܡܳܡܳܐ ܕܶܝܢ ܟܰܕ ܠܳܐ ܨܳܒܝܳܐ ܥܰܝܢܳܐ ܬܶܚܙܶܝܘܗ̱ܝ</l>
                <l n="849">ܠܶܗ ܠܰܟܝܳܢܳܐ ܐܺܝܬ ܠܶܗ ܕܶܢܚܳܐ ܕܡܶܬ݂ܚܰܘܶܐ ܠܳܗ̇ </l>
                <l n="850">ܐ̱ܪܳܙܶܗ ܕܰܒܪܳܐ ܐܳܦܶܢ ܬܶܫܠܶܐ ܢܰܦܫܳܐ ܡܶܢܶܗ </l>
                <l n="851">ܗܽܘ ܡܰܙܺܝܥ ܠܳܗ̇ ܒܶܗ ܬܡܰܠܶܠ ܥܠܰܘܗ̱ܝ ܥܰܬܺܝܪܳܐܺܝܬ݂</l>
                <l n="852">ܢܺܐܡܰܪ ܡܳܕܶܝܢ ܐܰܝܠܶܝܢ ܕܰܗܘ̈ܰܝ ܟܰܕ ܢܰܗܺܝܪ̈ܳܢ</l>
                <l n="853">ܠܳܐ ܗ̱ܘܳܐ ܕܩܳܡܢܰܢ ܥܰܠ ܟܰܣܝ̈ܳܬ݂ܐ ܒܚܰܟܺܝܡܽܘܬ݂ܢ</l>
                <l n="854">ܓܰܠܝ̈ܳܢ ܐܶܢܶܝܢ ܠܳܐ ܓܶܝܪ ܢܶܒܥܶܐ ܕܢܶܓܠܶܐ ܐܶܢܶܝܢ</l>
                <l n="855">ܐܶܠܳܐ ܢܶܬܗܰܪ ܕܰܟܡܳܐ ܓܰܠܝ̈ܳܢ ܟܰܕ ܫܰܪܺܝܪ̈ܳܢ</l>
                <l n="856">ܠܳܐ ܗ̱ܘܳܐ ܡܳܪܰܢ ܕܳܡܶܐ ܠܝܰܘܣܶܦ ܒܰܪ ܥܶܒܪ̈ܳܝܶܐ</l>
                <l n="857">ܐܶܠܳܐ ܝܰܘܣܶܦ ܕܳܡܶܐ ܠܡܳܪܰܢ ܒܰܥܒܺܝ̈ܕܳܬ݂ܗ</l>
                <l n="858">ܒܥܰܬܺܝܩ ܝܰܘ̈ܡܶܐ ܕܰܩܕܳܡ ܫܶܡܫܳܐ ܫܡܶܗ ܐܺܝܬ݂ܘܗ̱ܝ ܗ̱ܘܳܐ</l>
                <l n="859">ܨܳܪܶܗ ܐ̱ܪܳܙܳܐ ܠܝܰܘܣܶܦ ܛܰܠܝܳܐ ܕܰܗܘܳܐ ܐܶܬ݂ܡܳܠ</l>
                <l n="860">ܚܣܺܝܡ ܐܰܟ݂ܘܳܬ݂ܶܗ ܛܠܺܝܡ ܐܰܟ݂ܘܳܬ݂ܗ ܡܶܢ ܓܰܘ̈ܳܝܶܐ</l>
                <l n="861">ܘܗܳܟ݂ܢ ܪܶܗܛܰܬ ܟܽܠܳܗ̇ ܐܽܘܪܚܶܗ ܒܕܽܘܡܝܶܗ ܕܰܒܪܳܐ</l>
                <l n="862">ܬܳܐ ܩܪܽܘܒ ܘܰܚܙܺܝܼ ܠܗܰܘ ܒܰܪ ܚܺܐܪ̈ܶܐ ܕܰܗܘܳܐ ܥܰܒܕܳܐ</l>
                <l n="863">ܟܰܕ ܡܶܙܕܰܒܰܢ ܡܶܢ ܒܰܝ̈ܬܳܝܶܐ ܒܢ̈ܰܝ ܐܰܡܗ̈ܳܬ݂ܐ</l>
                <l n="864">ܘܫܿܳܩܠܺܝܢ ܡܶܢܶܗ ܙܘ̈ܳܕܶܐ ܕܰܐܝܬܺܝ ܘܰܡܨܰܚܺܝܢ ܠܶܗ</l>
                <l n="865">ܘܳܐܙܶܠ ܥܰܒܕܳܐ ܘܶܐܬ݂ܳܐ ܒܡܶܨܪܶܝܢ ܟܰܕ ܒܰܪ ܚܺܐܪ̈ܰܐ ܗ̱ܘ</l>
                <l n="866">ܘܰܥܒܰܕ ܕܰܐܪܳܐ ܥܰܡ ܡܶܨܪܳܝܬܳܐ ܒܓ݂ܰܘ ܬܰܘܘܳܢܳܐ</l>
                <l n="867">ܘܥܳܐܶܠ ܗܳܘܶܐ ܐܣܺܝܪܳܐ ܚܒܺܝܫܳܐ ܥܰܡ ܡܳܪ̈ܽܘܕܶܐ</l>
                <l n="868">ܘܰܫܪܳܐ ܐܣܺܝܪ̈ܶܐ ܒܦܰܫܰܪ ܚܶܠ̈ܡܶܐ ܘܡܰܦܶܩ ܠܗܽܘܢ</l>
                <l n="869">ܘܣܳܠܶܩ ܝܳܬ݂ܶܒ ܥܰܠ ܡܰܪܟܰܒܬ݂ܐ ܕܒܰܪ ܚܺܐܪ̈ܶܐ ܗ̱ܘܳܐ</l>
                <l n="870">ܘܝܳܗܶܒ ܣܰܒܥܳܐ ܐܳܦ ܬܽܘܪܣܳܝܳܐ ܠܥܳܠܡܳܐ ܟܽܠܶܗ</l>
                <l n="871">ܘܐܳܬ݂ܝܢ ܣܳܢ̈ܐܶܐ ܘܰܡܙܰܒܢ̈ܳܢܶܐ ܘܢܳܦܠܺܝܢ ܩܽܘܕܡܰܘܗ̱ܝ</l>
                <l n="872">ܘܡܶܬܒܰܣܪܺܝܢ ܒܳܗ̇ ܒܗܳܝ ܪܰܒܽܘܬ݂ܐ ܕܠܳܐ ܐܶܙܕܰܟ݂ܝܰܬ݂</l>
                <l n="873">ܘܰܗܦܽܘܟ ܘܰܚܙܺܝܼ ܠܡܳܪܰܢ ܕܰܛܠܺܝܼܡ ܡܶܢ ܨܳܠܽܘ̈ܒܶܐ</l>
                <l n="874">ܘܡܰܐܣܶܐ ܟܪ̈ܺܝܗܶܐ ܘܡܰܦܰܩ ܕܰܝܘ̈ܶܐ ܘܰܡܨܰܚܶܝܢ ܠܶܗ</l>
                <l n="875">ܘܙܰܒܢܽܘܗ̱ܝ ܐܳܦ ܠܶܗ ܘܰܫܩܼܰܠܘ ܛܺܝܡܰܘ̈ܗ̱ܝ ܘܰܐܥܶܠܘ ܚܰܒܫܽܘܗ̱ܝ</l>
                <l n="876">ܘܰܐܦܶܩܘ ܕܳܢܽܘܗ̱ܝ ܘܰܠܒܶܟܘ ܦܰܟܪܽܘܗ̱ܝ ܘܰܡܬ݂ܰܚܘ ܙܰܩܦܽܘܗ̱ܝ</l>
                <l n="877">ܘܰܣܒܰܥܘ ܩܰܛܠܽܘܗ̱ܝ ܘܰܐܚܶܬ݂ܘ ܩܰܒܪܽܘܗ̱ܝ ܘܢܰܒܶܓ ܠܶܗ ܗܽܘ</l>
                <l n="878">ܘܰܙܟܼܳܐ ܠܰܫܝܽܘܠ ܘܰܥܩܼܰܪ ܫܽܘܪ̈ܶܝܗܿ ܘܰܣܠܶܩ ܡܶܢܳܗܿ</l>
                <l n="879">ܘܰܫܼܪܳܐ ܐܣܺܝܪ̈ܶܐ ܕܺܐܝܬ ܗ̱ܘܳܐ ܬܰܡܳܢ ܘܰܐܦܶܩ ܐܶܢܽܘܢ</l>
                <l n="880">ܘܰܗܘܼܳܬ ܥܢܳܢܳܐ ܪܟ݂ܽܘܒܳܐ ܕܢܽܘܗܪܳܐ ܚܠܳܦ ܡܰܪܟܰܒܬ݂ܐ</l>
                <l n="881">ܘܰܚܙܳܐ ܥܰܡܳܐ ܩܒܺܝܪܳܐ ܕܰܓܐܶܐ ܒܪܰܘܡܳܐ ܕܐܳܐܰܪ</l>
                <l n="882">ܘܡܶܢ ܗܰܘ ܣܳܟܳܗܿ ܕܬܰܚܬܳܝܽܘܬ݂ܐ ܗܳܝ ܪܰܒܽܘܬ݂ܐ</l>
                <l n="883">ܕܠܳܐ ܬܶܫܬܰܚܠܰܦ ܐܽܘܪܚܶܗ ܕܝܰܘܣܶܦ ܡܶܢ ܕܰܡܫܺܝܚܳܐ</l>
                <l n="884">ܢܺܐܡܰܪ ܗܳܫܳܐ ܠܡܽܘܢ ܠܳܐ ܝܰܕܥܽܘܗ̱ܝ ܐܰܚ̈ܰܝ ܝܰܘܣܶܦ </l>
                <l n="885">ܒܗܳܝ ܩܰܕܡܳܝܬܳܐ ܐܽܘܪܚܳܐ ܕܶܐܬܰܘ ܘܰܚܼܙܰܘ ܐܰܦܰܘ̈ܗ̱ܝ</l>
                <l n="886">ܒܗܰܘ ܓܶܠܝܳܢܳܐ ܐ̱ܚܪܳܝܳܐ ܕܰܬܪܶܝܢ ܐܺܝܕܰܥܘ̱ ܡܰܢܽܘ</l>
                <l n="887">ܒܩܰܕܡܳܝܳܐ ܕܶܝܢ ܠܳܐ ܝܰܕܥܽܘܗ̱ܝ ܗ̱ܘܰܘ ܐܰܝܟ ܕܰܒܐ̱ܪܳܙܳܐ</l>
                <l n="888">ܠܳܐ ܝܰܗ̱ܒ ܗ̱ܘܳܐ ܠܶܗ ܛܽܘܦܣܶܗ ܕܰܒܪܳܐ ܢܶܓܠܶܐ ܢܰܦܫܶܗ</l>
                <l n="889">ܐܶܠܳܐ ܙܒܰܢ̱ܬܳܐ ܕܬܰܪܬܶܝܢ ܕܰܚܼܙܰܘ ܫܽܘܒܚܶܗ ܐܰܚܰܘ̈ܗ̱ܝ</l>
                <l n="890">ܗܳܝ ܩܰܕܡܳܝܬܳܐ ܗܳܝ ܗܺܝ ܕܰܒܪܳܐ ܕܙܳܚ ܒܰܥܢ̈ܳܢܳܐ</l>
                <l n="891">ܘܠܳܐ ܐܰܪܓܶܫ ܒܶܗ ܘܠܳܐ ܝܰܕܥܽܘܗ̱ܝ ܗ̱ܘܰܘ ܟܰܕ ܡܶܬ݂ܥܰܠܶܐ</l>
                <l n="892">ܒܗܳܝ ܓܶܝܪ ܐܽܘܪܚܳܐ ܐ̱ܚܪܳܝܬܳܐ ܝܰܕܥܽܘܗ̱ܝ ܘܰܒܗܶܬ݂ܘ ܡܶܢܶܗ</l>
                <l n="893">ܗܳܝ ܡܶܐܬ݂ܝܬ݂ܐ ܐ̱ܚܪܳܝܬܳܐ ܢܛܺܝܪܳܐ ܕܬܶܬܚܰܘܶܐ ܒܳܗܿ</l>
                <l n="894">ܠܳܐ ܨܒܳܐ ܝܰܘܣܶܦ ܕܰܢܚܼܰܘܶܐ ܗ̱ܘܳܐ ܢܰܦܫܶܗ ܠܰܐܚܰܘ̈ܗ̱ܝ</l>
                <l n="895">ܥܕܰܡܳܐ ܕܟܰܢܰܫܘ̱ ܟܽܠܗܽܘܢ ܘܶܐܬܼ݂ܰܘ ܠܰܐܬ݂ܪܳܐ ܨܶܝܕܰܘܗ̱ܝ</l>
                <l n="896">ܚܰܕ ܚܰܣܺܝܪ ܗ̱ܘܳܐ ܘܠܳܐ ܐܶܬ݂ܚܰܘܺܝ ܥܕܰܡܳܐ ܕܶܐܬ݂ܐ</l>
                <l n="897">ܗܳܝ ܗܺܝ ܕܰܒܪܳܐ ܟܰܢܶܫ ܥܳܠܡ̈ܶܐ ܘܟܶܢ ܡܶܬ݂ܚܰܘܶܐ</l>
                <l n="898">ܡܳܐ ܕܶܝܢ ܕܰܟܢܰܫܘ ܟܽܠܗܽܘܢ ܥܳܠܡ̈ܶܐ ܕܢܰܚܼ ܓܶܠܝܳܢܶܗ</l>
                <l n="899">ܒܗܼܶܬ݂ܘ ܙܳܩܽܘ̈ܦܶܐ ܐܰܝܟ ܕܶܐܬܼ݂ܟܰܐܰܪܘ̱ ܐܰܚ̈ܰܝ ܝܰܘܣܶܦ </l>
                <l n="900">ܐܶܢܳܐ ܐ̱ܢܳܐ ܝܰܘܣܶܦ ܕܰܠܡܶܨܪ̈ܳܝܶܐ ܙܰܒܶܢܼܬܽܘܢܳܢܝ̱</l>
                <l n="901">ܟܒܰܪ ܡܶܬܰܐܡܪܳܐ ܕܶܐܢܳܐ ܐ̱ܢܳܐ ܝܶܫܽܘܥ ܕܰܙܩܰܦܼܬܽܘܢܳܢܝ̱</l>
                <l n="902">ܠܰܐܝܠܶܝܢ ܕܰܥܒܰܪ ܐܳܡܰܪ ܐܶܢܶܝܢ ܐܰܝܟ ܕܶܐܫܬܰܡܰܫ</l>
                <l n="903">ܘܠܰܐܝܠܶܝܢ ܕܳܐܬ݂ܝ̈ܳܢ ܐܶܫܿܠܶܐ ܡܶܢܗܶܝܢ ܐܰܝܟ ܕܰܢܛܺܝܪ̈ܳܢ </l>
                <l n="904">ܫܰܪܒܶܗ ܕܰܒܪܳܐ ܠܝܰܡܳܐ ܕܳܡܶܐ ܕܠܳܐ ܡܶܣܬܰܝܰܟ݂</l>
                <l n="905">ܒܪܺܝܟܽ ܗ̱ܘ ܕܝܰܗ̱ܒ ܠܶܗ ܠܝܰܘܣܶܦ ܢܶܗܘܶܐ ܛܽܘܦܣܳܐ ܠܰܒܪܶܗ</l>
            </div>

        </body>
    </text>
</TEI>
