<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
    <teiHeader xmlns="http://www.tei-c.org/ns/1.0">
        <fileDesc>
            <titleStmt>
                <title xml:lang="en" level="a" ref="http://syriaca.org/work/8607">On Reproof of the
                    Clergy - <foreign xml:lang="syr">ܥܲܠ ܡܲܟܿܣܵܢܘܼܬܼܵܐ
                        ܕܟܼܵܗܢܹ̈ܐ</foreign></title>
                <title xml:lang="en" level="s" ref="http://syriaca.org/work/8528">The Homilies of
                    Mar Narsai</title>
                <title level="s">Digital Syriac Corpus</title>
                <author ref="http://syriaca.org/person/650">Narsai</author>
                <sponsor>University of Oxford</sponsor>
                <sponsor>Brigham Young University</sponsor>
                <sponsor>Vanderbilt University</sponsor>
                <sponsor>Initiative for Digital Humanities, Media, and Culture at Texas A&amp;M
                    University</sponsor>
                <funder/>
                <principal>Kristian S. Heal</principal>
                <principal>David G.K. Taylor</principal>
                <editor role="editor-in-chief" ref="http://syriaca.org/person.xml#dtaylor">David
                    G.K. Taylor, University of Oxford</editor>
                <editor role="editor" ref="http://syriaca.org/person.xml#abutts">Aaron Butts, The
                    Catholic University of America</editor>
                <editor role="editor" ref="http://syriaca.org/person.xml#kheal">Kristian S. Heal,
                    Brigham Young University</editor>
                <editor role="editor" ref="http://syriaca.org/person.xml#gkiraz">George A. Kiraz,
                    Beth Mardutho: The Syriac Institute</editor>
                <editor role="editor" ref="http://syriaca.org/person.xml#dmichelson">David A.
                    Michelson, Vanderbilt University</editor>
                <editor role="editor" ref="http://syriaca.org/person.xml#dschwartz">Daniel L.
                    Schwartz, Texas A&amp;M University</editor>
                <editor role="editor" ref="http://syriaca.org/person.xml#jwalters">James E. Walters,
                    Rochester College</editor>
                <respStmt>
                    <resp>TEI XML encoding by</resp>
                    <name type="person" ref="http://syriaca.org/person.xml#jwalters">James E.
                        Walters</name>
                </respStmt>
                <respStmt>
                    <resp>Based on the work of</resp>
                    <name type="person">D. Alphonse Mingana</name>
                </respStmt>
                <respStmt>
                    <resp>Edited by</resp>
                    <name type="person"
                        ><!--Insert name of the person who edits this document --></name>
                </respStmt>
                <respStmt>
                    <resp>Syriac text transcribed by</resp>
<name type="person" ref="http://syriaca.org/person.xml#wtoma">William Toma</name>
                </respStmt>
            </titleStmt>
            <editionStmt>
                <edition n="0.1"/>
            </editionStmt>
            <publicationStmt>
                <distributor>
                    <placeName>Jean and Alexander Heard Library System, Vanderbilt University,
                        Nashville, Tennessee, USA</placeName>
                </distributor>
                <authority>Digital Syriac Corpus</authority>
                <idno type="URI">https://syriaccorpus.org/106</idno>
                <availability>
                    <p/>
                    <licence target="http://creativecommons.org/licenses/by/4.0/">
                        <p>Creative Commons — Attribution 4.0 International — CC BY 4.0</p>
                        <p>https://creativecommons.org/licenses/by/4.0/</p>
                    </licence>
                    <ab><note>This electronic edition is designed for open access reuse. The Syriac base text is in the public domain. The TEI XML edition is copyrighted by James E. Walters and is released under a Creative Commons Attribution 4.0 International Public License (CC BY 4.0).</note></ab><ab><note>The HTML page is copyrighted by Vanderbilt University and released under a under a Creative Commons Attribution 4.0 International Public License (CC-BY 4.0, https://creativecommons.org/licenses/by/4.0/). Attribution for reuse should follow the suggested citation and also credit the copyright holder of the TEI XML edition.</note></ab>

                </availability>
                <date calendar="Gregorian"
                    ><!-- Our date of publication of this XML document--></date>
            </publicationStmt>
            <sourceDesc>
                <biblStruct>
                    <monogr>
<editor>
<forename>Alphonse</forename>
<surname>Mingana</surname>
</editor>
<title level="m">Narsai doctoris Syri homiliæ et carmina</title>
<idno type="URI">http://syriaca.org/bibl/1765</idno>
<idno type="zotero">301</idno>
<idno type="URI">http://zotero.org/groups/392292/items/6UFVJ9EG</idno>
<idno type="URI">http://www.worldcat.org/oclc/68740316</idno>
<imprint>
<pubPlace>Mausilii</pubPlace>
<publisher>Typis Fratrum Prædicatorum</publisher>
<date>1905</date>
</imprint>
</monogr> 
                </biblStruct>
            </sourceDesc>
        </fileDesc>
        <encodingDesc>
            <editorialDecl>
                <p>Digital Syriac Corpus is collaboration of University of Oxford, Brigham Young University, Vanderbilt University, and the Center of Digital Humanities Research (CoDHR) at Texas A&amp;M University. </p>
                
            </editorialDecl>
        </encodingDesc>
        <profileDesc>
            <langUsage>
                <language ident="syr">Unvocalized Syriac of any variety or period</language>
            </langUsage>
        </profileDesc>
        <revisionDesc status="UncorrectedTranscription"> 
            <change when="2017-07-05" who="http://syriaca.org/person.xml#jwalters">Edited text
                structure</change>

            <change when="2017-04-19" who="http://syriaca.org/person.xml#jwalters">Created:
                file</change>
        </revisionDesc>
    </teiHeader>
    <text type="PrintTranscription">
        <body>
            <div type="title" n="0">
                <ab xml:lang="syr">ܥܲܠ ܡܲܟܿܣܵܢܘܼܬܼܵܐ ܕܟܼܵܗܢܹ̈ܐ</ab>
            </div>
            <div type="rubric" xml:lang="syr">
                <pb ed="http://syriaca.org/bibl/1765" n="328"/>

                <l>ܡܐܡܪܐ ܕܐܪܒܥܝܢ ܘܚܡܫܐ</l>
                <l>ܥܲܠ ܡܲܟܿܣܵܢܘܼܬܼܵܐ ܕܟܼܵܗܢܹ̈ܐ</l>
                <l>ܘܠܵܚܹ̇ܡ ܠܙܲܒܼܢܵܐ ܥܲܣܩܵܐ</l>
            </div>
            <div type="text" xml:lang="syr">
                <l n="1">:ܙܲܒܼܢܵܐ ܒܝܼܫܵܐ ܥܨ̣ܵܢܝ ܕܐܹܡܲܠܸܠ ܥܲܠ ܒܝܼܫܘܼܬܹܗ</l>
                <l n="2">ܘܠܵܐ ܫܲܘܝܘܼܬܹܗ ܥܒ݂ܲܕܼܬܲܢܝ ܕܐܹܡ݂ܲܪ ܥܲܠ ܒܘܼܠܒܵܠܹܗ ܀</l>
                <l n="3">:ܠܒܲܪ ܡ̣ܢ ܛܲܟܼܣܵܐ ܚܙܹ̇ܝܬܼ ܕܲܡܕܼܵܘܲܕܼ ܛܲܟܼܣܵܐ ܕܐܘܼܪܚܹܗ</l>
                <l n="4">ܘܲܪܗܸܛ ܪܸܥܝܵܢܝ ܠܡܸܬܼܒܲܩܵܝܘܼ ܒܲܒܼܠܝܼܠܘܼܬܹܗ ܀</l>
                <l n="5">:ܒܲܥܪܝܼܪܵܐܝܼܬܼ ܚܙܹ̇ܝܬܹܗ ܕܐܵܙܹ̇ܠ ܒܲܫܒܼܝܼܠ ܬܵܘܫܵܐ</l>
                <l n="6">ܘܬܸܘܪܹܬܼ ܣܲܓܿܝܼ ܒܡܲܪܵܚܘܼܬܹܗ ܕܲܕܠܵܐ ܢܵܡܘܿܣ ܀</l>
                <l n="7">:ܐܲܝܟ ܚܲܝ̈ܘܵܬܼܵܐ ܣܵܪ̈ܘܿܚܵܬܼܵܐ ܡܸܬܼܒܲܥܪܲܪ ܗ̄ܘ̣ܵܐ</l>
                <l n="8">ܘܠܵܐ ܝܵܗܹ̇ܒܼ ܗ̄ܘ̣ܵܐ ܐܝܼܕܼܵܐ ܠܐ̄ܢܵܫܵܐ ܠܡܸܩܪܲܒܼ ܨܹܐܕܼܵܘܗܝ ܀</l>
                <l n="9">:ܒܲܟܼܬܼܝܼܫܘܼܬܹܗ ܦܗ̣ܵܘ ܚܘܼܫܵܒܲܝ̈ ܐܲܝܟ ܕܲܒܼܚܸܠܡܵܐ</l>
                <l n="10">ܘܲܪܢܹ̇ܝܬܼ ܕܲܟܼܒܲܪ ܚܸܠܡܵܐ ܗ̄ܘ̣ ܪܲܗܛܹܗ ܘܠܵܘ ܣܘܼܥܪܵܢܵܐ ܗ̄ܘ̣ ܀</l>
                <l n="11">:ܚܸܠܡܵܐ ܚܫ݂ܲܒܼܬܹܿܗ ܠܫܘܼܚܠܵܦ ܙܲܒܼܢܹ̈ܐ ܕܲܗܘ̤ܵܐ ܒܝܵܘ̈ܡܲܝ</l>
                <l n="12">ܠܵܐ ܗ̄ܘ̣ܵܐ ܕܚܸܠܡܵܐ ܗ̄ܘ̣ ܐܸܠܵܐ ܕܕܲܓܵܠ ܛܵܒܼ ܡ̣ܢ ܚܸܠܡܵܐ ܀</l>
                <l n="13">:ܠܵܐ ܫܲܘܝܘܼܬܹܗ ܥܨ̣ܵܬܲܢܝ ܕܐܸܩܪܹܝܘܗܝ ܦܸܗܝܵܐ ܕܚܸܠܡܵܐ</l>
                <l n="14">ܘܐܲܝܟ ܕܲܒܼܚܸܠܡܵܐ ܡܲܦܗܸܐ ܠܐ̄ܢܵܫܵܐ ܡ̣ܢ ܘܵܠܝܼܬܼܵܐ ܀</l>
                <l n="15">:ܐܲܝܟ ܕܲܒܼܫܸܢܬܼܵܐ ܛܲܒܿܥܹܗ ܠܥܵܠܡܵܐ ܒܝܲܩܝܼܪܘܼܬܹܗ</l>
                <l n="16">ܘܠܵܐ ܐ̄ܢܵܫ ܨܵܒܹ̇ܐ ܠܡܸܦܲܨ ܡܸܢܹܗ ܝܘܼܩܪܵܐ ܕܥܵܘ̣ܠܵܐ ܀</l>
                <l n="17">:ܠܚܸܫܟܵܐ ܕܠܸܠܝܵܐ ܕܵܡܹ̇ܐ ܚܸܫܟܵܐ ܕܠܵܐ ܝܼܕܲܥܬܹܗ</l>
                <l n="18">ܘܲܥܣܸܩ ܣܲܓܿܝܼ ܠܡܸܪܕܼܵܐ ܫܲܦܝܼܪ ܒܥܲܡܘܼܛܘܼܬܹܗ ܀</l>
                <l n="19">ܚܸܫܘ̇ܟ ܙܲܒܼܢܹܗ ܕܙܲܒܼܢܵܐ ܗܵܢܵܐ ܡ̣ܢ ܟܠ ܙܲܒܼܢܝܼ̈ܢ: </l>

                <pb ed="http://syriaca.org/bibl/1765" n="329"/>
                <l n="20">ܘܸܟܼܒܲܪ ܠܵܐ ܗܘ̤ܵܐ ܙܲܒܼܢܵܐ ܐ̄ܚܪܹܢܵܐ ܕܚܸܫܘܿܟ ܡܸܢܹܗ ܀</l>
                <l n="21">:ܥܲܠ ܟܠ ܘܲܒܼܟܼܠ ܡ̣ܬܲܚ ܫܘܼܠܛܵܢܹܗ ܒܚܸܫܘܿܟܼܘܼܬܼܵܐ</l>
                <l n="22">ܘܚܲܣܢܹܗ ܠܢܘܼܗܪܵܐ ܕܦܵܪܘܿܫܘܼܬܼܵܐ ܒܡܲܪܝܼܪܘܼܬܹܗ ܀</l>
                <l n="23">:ܦܵܫ̣ܘ ܗܲܠܵܟܹ̈ܐ ܡ̣ܢ ܕܲܠܡܸܪܕܵܐ ܠܘܲܥܕܵܐ ܕܫܲܝܢܵܐ</l>
                <l n="24">ܕܩܵܡ̣ ܠܹܗ ܙܲܒܼܢܵܐ ܒܲܕܼܡܘܼܬܼ ܚܸܫܟܵܐ ܩܕܼܵܡ ܥܲܝܢܲܝ̈ܗܘܿܢ ܀</l>
                <l n="25">:ܒܛܸܠܘ ܟܠ ܡܘܼܫ̈ܚܵܢ ܡ̣ܢ ܥܸܢܝܵܢܵܐ ܕܫܲܦܝܼܪ̈ܵܬܼܵܐ</l>
                <l n="26">ܘܲܚܒ݂ܲܫ ܟܠܢܵܫ ܝܲܨܪܹܗ ܒܓܼܵܘܹܗ ܐܲܝܟ ܕܲܒܼܣܲܬܼܘܵܐ ܀</l>
                <l n="27">:ܟܪܲܟܼܘ ܦܵܪ̈ܘܿܫܹܐ ܪܸ̈ܥܝܵܢܲܝܗܘܿܢ ܐܲܝܟ ܕܲܒܼܢܲܚܬܵܐ</l>
                <l n="28">ܘܥܲܠ̣ܘ ܘܐܸܣܬܲܬܲܪܘ ܕܠܵܐ ܢܸܫܬܲܚܩܘܼܢ ܒܥܲܪܝܹܗ ܕܙܲܒܼܢܵܐ ܀</l>
                <l n="29">:ܡܲܐܝܼܢܘܼܬܼܵܐ ܐܸܚܕܲܬ̤ ܐܸܢܘܿܢ ܐܲܝܟ ܐܸܫܵܬܼܵܐ</l>
                <l n="30">ܘܠܑܵ ܨܒܼܵܘ ܬܲܪܓܸܿܡܘ ܩܵܠܹ̈ܐ ܟܣܲܝܵܐ ܒܐܸܕܢܲܝ̈ ܐ̄ܢܵܫܵܐ ܀</l>
                <l n="31">:ܒܚܲܕܼ ܟܘܼܪܗܵܢܵܐ ܕܠܵܐ ܝܼܕܲܥܬܼܵܐ ܢܦܲܠ̣ܘ ܟܠ ܬܸܓܼܡܝܼ̈ܢ</l>
                <l n="32">ܘܠܲܝܬܼ ܕܲܡܛܲܦܸܐ ܡܸܠܲܬܼ ܩܘܼܫܬܵܐ ܠܟܹܐܒܼܵܐ ܕܚܲܒܼܪܹܗ ܀</l>
                <l n="33">:ܠܫܘܼܚܢܵܐ ܕܢܘܼܦܚܹ̈ܐ ܕܵܡܹ̇ܐ ܟܹܐܒܼܵܐ ܕܣܘܼܗܪ̈ܵܢܲܝܗܘܿܢ</l>
                <l n="34">ܘܠܵܐ ܐ̄ܢܵܫ ܝܵܕܲ݁ܥ ܠܡܸܥܨܲܒܼ ܫܲܦܝܼܪ ܒܗܲܝܡܵܢܘܼܬܼܵܐ ܀</l>
                <l n="35">:ܥܣܸܩ ܟܘܼܪܗܵܢܵܐ ܕܢܲܦܝܼܠܝܼܢ ܒܹܗ ܡ̣ܢ ܟܠ ܟܹܐܒܼܝܼ̈ܢ</l>
                <l n="36">ܘܠܲܝܬܿ ܣܲܡܡܵܢܹ̈ܐ ܕܲܡܨܹܝܢ ܡܲܐܣܹܝܢ ܠܲܚܒܼܵܪ̈ܵܬܹܗ ܀</l>
                <l n="37">:ܒܢܲܦܫܵܐ ܟܣܝܼܬܼܵܐ ܚܠ݂ܲܕܼ ܟܘܼܪܗܵܢܹܗ ܕܗܵܢܵܐ ܙܲܒܼܢܵܐ</l>
                <l n="38">ܘܗܵܐ ܡܚܲܠܚܸܠ ܠܹܗ ܠܲܟܼܝܵܢ ܐ̄ܢܵܫܵܐ ܒܲܕܼܡܘܼܬܼ ܣܵܣܵܐ ܀</l>
                <l n="39">:ܒܲܢܣܝܼܡܘܼܬܹܗ ܪܡܹܝܢ ܟܠ ܬܸܓܼܡܝܼ̈ܢ ܥܲܡ ܟܠ ܡܘܼܫ̈ܚܵܢ</l>
                <l n="40">ܘܗܵܢܵܘ̇ ܬܸܡܗܵܐ ܕܲܟܼܪܝܼܗ ܟܠܢܵܫ ܘܠܵܐ ܐ̄ܢܵܫ ܡܲܪܓܸܿܫ ܀</l>
                <l n="41">:ܟܪܝܼܗܝܼܢ ܡܲܠ̈ܟܹܿܐ ܘܲܢܣܝܼܣ ܬܵܓܼܵܐ ܕܲܒܼܪܹ̈ܫܲܝܗܘܿܢ</l>
                <l n="42">ܘܠܲܝܬܿ ܫܘܼܠܛܵܢܵܐ ܕܲܚܠܝܼܡ ܕܲܪܓܹܗ ܘܪܵܕܹܐ ܒܛܲܟܼܣܵܐ ܀</l>
                <l n="43">:ܟܪܝܼܗܝܼܢ ܟܵܗܢܹ̈ܐ ܘܲܡܚܝܼܠ ܫܲܒܼܛܵܐ ܕܦܘܼܩܕܵܢܲܝ̈ܗܘܿܢ</l>
                <l n="44">ܘܠܲܝܬܿ ܩܵܢܘܿܢܵܐ ܕܩܲܝܵܡ ܨܹܐܕܼܵܘܗܝ ܚܘܼܠܡܵܢ ܪܘܼܚܵܐ ܀</l>
                <l n="45">:ܪܘܼܚܵܢܵܐܝܼܬܼ ܟܪܝܼܗܝܼܢ ܟܵܗܢܹ̈ܐ ܡܲܐܣܲܝ̈ ܢܲܦܫܵܐ</l>
                <l n="46">ܘܲܒܼܢܲܦܫܵܬܼ̈ܗܘܿܢ ܪܡܹܝܢ ܒܐܸܫܵܬܼܵܐ ܕܚܲܫܲܝ̈ ܦܲܓܼܪܵܐ ܀</l>
                <l n="47">:ܚܲܫܹ̈ܐ ܣܢܲܝܵ̈ܐ ܕܟܼܠ ܐܸܣܟܹܿܡܝܼ̈ܢ ܡܕܼܝܼܩܝܼܢ ܡܸܢܗܘܿܢ</l>
                <l n="48">ܘܚܲܕܼ ܡ̣ܢ ܚܲܒܼܪܹܗ ܢܣܝܼܣ ܘܲܡܚܲܒܲܠ ܒܲܫܟܼܝܼܪ̈ܵܬܼܵܐ ܀</l>
                <l n="49">:ܚܣܵܡܵܐ ܢܵܚ̇ܟܹܬܼ ܚܘܼܬܼܪܵܐ ܒܵܥܹ̇ܛ ܟܪܘܿܡ̇ܐ ܡܲܩܠܸܐ</l>
                <l n="50">ܘܟܲܕܼ ܠܲܝܬܿ ܥܸܠܠܹ̈ܐ ܩܛܝܼܪ̈ܵܢ ܥܸܠܠܹ̈ܐ ܘܠܵܐ ܡܸܫܬܿܪ̈ܝܵܢ ܀</l>
                <l n="51">:ܚܸܡܬܼܵܐ ܫܓܼܝܼܫܵܐ ܗܸܪܬܼܵܐ ܝܵܩ̇ܕܵܐ ܣܸܢܐܬܼܵܐ ܠܚܝܼܡܵܐ</l>
                <l n="52">ܘܛܵܐܹ̇ܢ ܟܠܢܵܫ ܕܢܵܘܒܸܿܕܼ ܚܲܒܼܪܹܗ ܐܲܝܟ ܕܲܒܼܢܘܼܪܵܐ ܀</l>
                <l n="53">:ܦܲܚܹ̈ܐ ܒܢܸܟܼܠܵܐ ܢܸܫ̈ܒܹܿܐ ܒܙܹܐܦܵܐ ܟܡܹܢܹ̈ܐ ܒܛܘܼܫܝܵܐ</l>
                <l n="54">ܘܡܲܢ̣ܘܼ ܕܲܡܨܸܐ ܠܡܸܬܼܦܲܠܵܛܘܼ ܡ̣ܢ ܥܵܩ̈ܬܼܵܐ ܀ </l>

                <pb ed="http://syriaca.org/bibl/1765" n="330"/>
                <l n="55">:ܣܲܝܦܹ̈ܐ ܠܛܝܼܫܝܼܢ ܓܹܐܪܹ̈ܐ ܫܢܝܼܢܝܼܢ ܢܲܝܙܟܹ̈ܐ ܬܪܝܼܨܝܼܢ</l>
                <l n="56">ܘܛܵܟ ܠܵܐ ܦܵܐܹ̇ܫ ܣܪܝܼܕܼܵܐ ܠܐ̄ܢܵܫܵܐ ܕܠܵܐ ܡܸܬܼܚܲܒܲܠ ܀</l>
                <l n="57">:ܩܪܵܒܼܵܐ ܡܥܲܬܲܕܼ ܩܹܐܪܣܵܐ ܡܛܲܝܲܒܼ ܣܸܕܼܪܹ̈ܐ ܠܚܝܼܡܝܼܢ</l>
                <l n="58">ܘܗܵܢܵܘ̇ ܓܘܼܢܚܵܐ ܕܲܠܡܲܢ ܘܥܲܡ ܡܲܢ ܐܝܼܬܼ ܬܲܟܼܬܿܘܼܫܵܐ ܀</l>
                <l n="59">:ܬܵܘ ܐܸܬܿܕܲܡܲܪܘ ܟܝܵܢܹ̈ܐ ܡܠܝܼ̈ܠܹܐ ܐܵܦ ܫܲܬܿܝܼܩܹ̈ܐ</l>
                <l n="60">ܒܩܹܐܪ̈ܣܹ ܩ̈ܫܲܝܵܐ ܕܣܵܕܼܪܝܼܢ ܟܵܗܢܹ̈ܐ ܚܲܕܼ ܠܘܼܩܒܲܠ ܚܲܕܼ ܀</l>
                <l n="61">:ܬܵܘ ܪ̈ܘܼܚܵܢܹܐ ܚܘܼܪܘ ܘܐܸܬܼܒܲܩܵܘ ܦܵܪܘܿܫ̇ܐܝܼܬܼ</l>
                <l n="62">ܕܲܟܼܡܵܐ ܥܸܫܢܲܬ̤ ܡܲܪܵܚܘܼܬܿܢ ܒܗܵܢܵܐ ܙܲܒܼܢܵܐ ܀</l>
                <l n="63">:ܬܵܐ ܐܸܬܿܬܲܢܲܚ ܟܝܵܢ ܒ̇ܝܘܿܬܹ̈ܐ ܐܲܢ̄ܬܿ ܥܲܠ ܢܲܦܫܵܟ</l>
                <l n="64">ܘܐܲܝܠܸܠ ܘܲܒܼܟܼܝܼ ܥܲܠ ܒܝܼ̈ܫܵܬܼܵܟ ܕܲܕܼܠܵܐ ܢܵܡܘܿܣ ܀</l>
                <l n="65">:ܕܠܵܐ ܢܵܡܘܿܣܵܐ ܥܫܸ݂ܢ ܒܝܼ̈ܫܵܢܼܵܟ ܟܝܵܢܵܐ ܫܝܼܛܵܐ</l>
                <l n="66">ܘܲܕܼܠܵܐ ܛܲܟܼܣܵܐ ܪܕܲܝܬܿ ܒܲܫܒܼܝܼ̈ܠܹܐ ܕܩ̇ܪܘܿܕܼܘܼܬܼܵܐ ܀</l>
                <l n="67">:ܡܲܪܵܚܵܐܝܼܬܼ ܣܥ̣ܵܐ ܨܸܒܼܝܵܢܵܟ ܠܘܼܩܒܲܠ ܩܘܼܫܬܵܐ</l>
                <l n="68">ܘܗܵܐ ܬܲܚܘܝܼܬܼܵ ܕܡܲܪܵܚܘܼܬܼܵܟ ܒܪܹ̈ܫܲܝ ܥܲܡܵܟ ܀</l>
                <l n="69">:ܪܹ݁ܫܲܝ ܥܲܡܵܟ ܣܕܲܩܘ ܐܵܘܝܘܼܬܼܵܐ ܕܣܝܼܡܵܐ ܗ̄ܘ̣ܵܬܼ ܒܵܟ</l>
                <l n="70">ܘܗܸܢܘ̣ܿܢ ܦܲܠܓܼܘܼܟ ܠܲܡ̈ܢܘܿܬܼܵܐ ܕܟܼܠ ܐܸܣܟܹܿܡܝܼ̈ܢ ܀</l>
                <l n="71">:ܙܵܪ̈ܥܲܝ ܫܲܝܢܵܐ ܕܲܠܚܘܼܗܝ ܠܫܲܝܢܵܐ ܒܚܸܪ݁ܝܵܢܲܝܗܘܿܢ</l>
                <l n="72">ܘܐܲܪܡܝܼܘ ܗܸܪܬܼܵܐ ܒܹܝܬܼ ܐܲܪ̈ܥܵܢܹܐ ܠܲܫܡܲܝܵܢܹ̈ܐ ܀</l>
                <l n="73">:ܗܸܪܬܼܵܐ ܒܝܼܫܬܵܐ ܐܲܪܡܝܼܘ ܡܵܗܢܹ̈ ܒܹܝܬܼ ܟܠ ܘܲܠܟܼܠ</l>
                <l n="74">ܘܗܵܐ ܡܸܬܼܟܲܬܲܫ ܥܵܠܡܑܵܐ ܫܓܼܝܼܫܵܐ ܗܘ̤ ܥܲܡ ܢܲܦܫܹܗ ܀</l>
                <l n="75">:ܛܢܵܢܵܐ ܒܝܼܫܵܐ ܠܒܸ݂ܫܘ ܐܲܝܟ ܙܲܝܢܵܐ ܚܲܕܼ ܠܘܼܩܒܲܠ ܚܲܕܸ</l>
                <l n="76">ܘܲܕܠܵܐ ܚܵܘܣܵܢ ܫܲܕܿܝܼܘ ܡܸܠܹ̈ܐ ܒܲܕܼܡܘܼܬܼ ܓܹܐܪܹ̈ܐ ܀</l>
                <l n="77">:ܓܹܐܪܹ̈ܐ ܕܨܲܥܪܵܐ ܫܕܼܵܘ ܝܵܕܼܘܿܥܹ̈ܐ ܒܗܲܕܵܡܲܝ̈ܗܘܿܢ</l>
                <l n="78">ܘܠܵܐ ܐܸܣܬܲܟܲܠܘ ܕܲܠܡܲܢ ܡ̇ܚܹ̇ܝܢ ܒܦܸܬܼ ܓܼܵܡܲܝܗ̈ܘܿܢ ܀</l>
                <l n="79">:ܚܣܵܡܵܐ ܣܲܡܝܵܐ ܣܲܡܝܼ ܐܸܢܘܿܢ ܡ̣ܢ ܒܘܼܝܵܢܵܐ</l>
                <l n="80">ܘܠܵܐ ܐܸܬܼܒܲܝܲܢܘ ܕܲܠܡܲܢ ܐܲܟܿܝܼܘ ܒܢܸܟܼܝܵܢܲܝ̈ܗܘܿܢ ܀</l>
                <l n="81">:ܚܘܼܬܼܪܵܐ ܣܲܟܼܠܵܐ ܐܲܛܥܝܼ ܐܸܢܘܿܢ ܡ̣ܢ ܒܘܼܝܵܢܵܐ</l>
                <l n="82">ܘܠܵܐ ܦܪܲܫ̣ܘ ܘܝܼܕܲܥܘ ܕܐܲܝܕܵܐ ܦܲܐܝܵܬ ܠܫܸܡܗܘܿܢ ܪܲܒܵܐ ܀</l>
                <l n="83">:ܪܸܚܡܲܬܼ ܟܸܣܦܵܐ ܐܸܣܪܲܬ̤ ܐܸܢܘܿܢ ܒܐܲܪ̈ܥܵܢܝܵܬܼܵܐ</l>
                <l n="84">ܘܠܵܐ ܐܸܬܼܝܲܐܲܒܼܘ ܠܡܘܼܠܟܵܢ ܚܲܝܹ̈ܐ ܕܲܥܬܼܝܼ̈ܕܵܬܼܵܐ ܀</l>
                <l n="85">:ܥܵܠܘܿܒܼܘܼܬܼܵܐ ܫܸܓܼܪܲܬ̤ ܐܸܢܘܿܢ ܒܢܘܼܪ ܚܘܼܬܼܚܵܬܹ̈ܐ</l>
                <l n="86">ܘܲܙܥ݂ܲܪ ܥܵܠܡܵܐ ܡ̣ܢ ܛܵܒܼܵܬܼ̈ܐ ܠܣܘܼܢܩܵܢܲܝ̈ܗܘܿܢ ܀</l>
                <l n="87">:ܪܸܚܡܲܬܼ ܫܘܼܒܼܚܵܐ ܨܵܕܲܬ̤ ܐܸܢܘܿܢ ܒܦܲܚܵܐ ܕܫܘܼܒܼܚܵܐ</l>
                <l n="88">ܘܐܲܝܟ ܦܵܪܲܚܬܼܵܐ ܢܦ݂ܲܠܘ ܡ̣ܢ ܪܵܘܡ̇ܐ ܕܕܼܒܵܪ݁ܲܝܗܘܿܢ ܀</l>
                <l n="89">:ܪܲܒܿܘܼܬܼ ܟܲܪܣܵܐ ܥ̣ܠܲܬ̤ ܚܸܠܕܲܬ̤ ܒܚܘܼܫ̇ܒܲܝ̈ܗܘܿܢ</l>
                <l n="90">ܘܟܲܢܸܫܘ ܡ̣ܢ ܟܠ ܘܠܵܐ ܐܸܬܼܡܲܠܝܲܬ̤ ܪܸܓܿܬܼܵܐ ܕܲܒܼܗܘܿܢ ܀</l>
                <l n="91">:ܠܵܐ ܚܲܣܝܼܪܹ̈ܐ ܗܘ̤ܵܘ ܚܲܣܝܼܪܹ݁ܐ ܡ̣ܢ ܟܠ ܡ̣ܕܹܿܡ</l>
                <l n="92">ܘܟܲܕܼ ܟܠ ܕܝܼܠܗܘܿܢ ܦܲܕܼ ܐܝܼܕܲܝ̈ܗܘܿܢ ܡ̣ܢ ܟܠ ܡܸܕܸܿܡ ܀</l>
                <l n="93">ܨܪܲܟܼܘ ܡ̣ܢ ܕܝܼܠܗܘܿܢ ܩܲܢܝܲܝ̈ ܥܘܼܬܼܪܵܐ ܕܡܲܪ̈ܗܵܛܲܝܗܘܿܢ: </l>

                <pb ed="http://syriaca.org/bibl/1765" n="331"/>
                <l n="94">ܘܗܵܐ ܡܸܬܼܟܲܫܦܝܼܢ ܠܡܸܫܐܲܠ ܙܸܕܩܵܐ ܐܲܝܟ ܚܵܕܼܘܿܪܹ̈ܐ ܀</l>
                <l n="95">:ܚܵܣܘܿܡܘܼܬܼܗܘܿܢ ܥ̣ܒܼܕܲܬ̤ ܐܸܢܘܿܢ ܨܪ̈ܝܼܟܲܝ ܡ̣ܢ ܟܠ</l>
                <l n="96">ܘܚܪܚ̇ܘܼܬܼܗܘܿܢ ܟܠܵܬ̤ ܛܵܒܼܵܬܼܵܐ ܡ̣ܢ ܦܵܘܼܡܲܝ̈ܗܘܿܢ ܀</l>
                <l n="97">:ܗܸܢܘ̣ܿܢ ܐܲܫܝܼܛܘ ܠܲܩܢܘܿܡܲܝ̈ܗܘܿܢ ܒܲܕܼܠܵܐ ܦܲܐ̈ܝܵܢ</l>
                <l n="98">ܘܗܸܢܘ̣ܿܢ ܐܲܙܥܲܪܘ ܠܕܲܪܓܼܵܐ ܪܵܡ̇ܐ ܕܩܵܝ̇ܡܝܼܢ ܗ̄ܘ̣ܵܘ ܒܹܗ ܀</l>
                <l n="99">:ܪ̈ܵܥܘܵܬܼܵܐ ܕܲܡܠܝܼܠܘܼܬܼܵܐ ܡܸܬܼܟܲܢܹܝܢ ܗ̄ܘ̣ܵܘ</l>
                <l n="100">ܘܲܫܒܲܩ̣ܘ ܐ̄ܢܵܫܵܐ ܘܲܢܦܲܩ̣ܘ ܛܵܥܹ̇ܝܢ ܒܵܬܲܪ ܚܲܪ̈ܫܹܐ ܀</l>
                <l n="101">:ܠܠܵܐ ܦܵܪ݁ܘܿܫܹܐ ܪܚܸܡ̣ܘ ܦܵܪ݁ܘܿܫܹܐ ܡ̣ܢ ܦܵܪ̈ܘܿܫܹܐ</l>
                <l n="102">ܘܲܠܫܲܬܿܝܼܩܹ̈ܐ ܩ̣ܢܵܘ ܩܸܢܝܵܢܵܐ ܕܝܘܼܬܼܪ̈ܵܢܲܝܗܘܿܢ ܀</l>
                <l n="103">:ܒܪܸܚܡܲܬܸ ܐܲܪܥܵܐ ܛܥ̣̇ܘ ܥܸܢܝܵܢܵܐ ܕܪ̈ܘܼܚܵܢܝܵܬܼܵܐ</l>
                <l n="104">ܘܲܒܼܫܝܼܛ̈ܬܼܵܐ ܚܲܠܸܦܘ ܥܘܼܬܼܪܵܐ ܕܝܲܩܝܼܪ݁ܵܬܼܵܐ ܀</l>
                <l n="105">:ܠܡܲܡܟܿܘܼܬܼ ܪܵܘܡ̇ܐ ܙܲܡܸܢ ܐܸܢܘܿܢ ܚܲܬܼܢܵܐ ܕܪܵܘܡ̇ܐ</l>
                <l n="106">ܘܕܲܓܸܿܠܘ ܐܸܢܹܝܢ ܠܲܒܼ̈ܢܵܬܼ ܩܵܠܵܘ̈ܗܝ ܫܲܪܝܼܪ݁ܵܬܼܵܐ ܀</l>
                <l n="107">:ܫܪܵܪܵܐ ܢܸܗܘܸܐ ܣܵܗܕ̇ܐ ܒܕܼܝܼܢܵܐ ܒܹܝܬܼ ܠܹܗ ܘܲܠܗܘܿܢ</l>
                <l n="108">ܘܢܸܬܼܒܲܥ ܡܸܢܗܘܿܢ ܥܝܵܪܬܵܐ ܕܨܲܥܪܵܐ ܕܫܲܪܝܼܪܘܼܬܹܗ ܀</l>
                <l n="109">:ܒܕܼܝܼܢܵܐ ܟܹܐܢܵܐ ܢܲܟܸܿܣ ܐܸܢܘܿܢ ܠܟܼܵܗܢܹ̈ܐ ܢܟܼܝܼܠܹ̈ܐ</l>
                <l n="110">ܕܫܵܛ̣ܘ ܡ̇ܘܗܲܒܼܬܹܗ ܘܨܲܥܲܪܘ ܐ̄ܪ̈ܵܙܹܐ ܕܝܲܩܝܼܪ݁ܵܬܹܗ ܀</l>
                <l n="111">:ܕܝܼܢܵܐ ܢܹܐܡܲܪ ܥܲܡ ܢܸܟܼܠܲܝ̈ܗܘܿܢ ܕܢܲܟܿܘܼܠܬܼܵܢܹ̈ܐ</l>
                <l n="112">ܕܟܼܵܡ̣ܘ ܥܲܠ ܥܘܼܬܼܪܹܗ ܘܠܵܐ ܦܲܪܢܸܣܘ ܒܹܗ ܣܘܼܢܩܵܢ ܐ̄ܢܵܫܵܐ ܀</l>
                <l n="113">:ܠܗܘܿܢ ܝܲܗ̣̄ܒܼ ܡܸܠܬܹܗ ܕܲܢܦܲܠܓܼܘܼܢ ܒܵܗ̇ ܚܲܝܹ̈ܐ ܠܐ̄ܢܵܫܵܐ</l>
                <l n="114">ܘܗܸܢܘ̣ܿܢ ܛܲܫܝܘܼܗ̇ ܠܓܼܵܘ ܡ̣ܢ ܢܲܚܬܵܐ ܕܣܘܼܥܪ̈ܵܢܲܝܗܘܿܢ ܀</l>
                <l n="115">:ܠܘܵܬܼܗܘܿܢ ܐܸܡ݂ܲܪ ܗܵܝ̇ ܒܲܪ̄ܬܼ ܩܵܠܵܐ ܕܲܠܘܵܬܼ ܫܸܡܥܘܿܢ</l>
                <l n="116">ܘܫܲܡ̣ܥܘܼܗ̇ ܘܲܫܬܸܩܘ ܡ̣ܢ ܣܘܼܟܵܠܵܐ ܕܲܟܼܣܸܐ ܒܓܼܵܘܵܗ̇ ܀</l>
                <l n="117">:ܠܗܘܿܢ ܗ̄ܘ̣ ܐܲܓܼܥܸܠ ܩܲܝܵܡܘܼܬܼܵܐ ܕܥܵܢ̈ܐ ܕܐ̄ܢܵܫܑܵ</l>
                <l n="118">ܘܐܸܟܲܠ̣ܘ ܒܸܣܪܵܐ ܕܫܲܡܝܼ̈ܢܵܢܼܵܐ ܘܫܵܛ̣ܘ ܕܲܡܚ̈ܝܼܠܵܢ ܀</l>
                <l n="119">:ܥܠܲܝܗܘܿܢ ܦܲܐܝܵܐ ܠܡܸܬܼܢܵܐ ܡܸܠܬܼܵܐ ܕܲܢܒܼܝܼܘܼܬܼܵܐ</l>
                <l n="120">ܕܐܘܿܢ ܟܵܗܢܹ̈ܐ ܪ̈ܵܥܵܘܵܬܼܵܐ ܒܘܿܪܹ̈ܐ ܘܣܲܟܼܠܹ̈ܐ ܀</l>
                <l n="121">:ܕܠܵܐ ܒܲܟܼܝܵܢܵܐ ܪܥܵܘ̣ ܠܲܟܼܝܵܢܲܢ ܪ̈ܵܥܵܘܵܬܼܵܐ</l>
                <l n="122">ܘܲܕܼܠܵܐ ܚܵܘܣܵܢ ܒܲܕܿܪܘ ܚܲܝܲܝ̈ܢ ܒܛܘܼܪܹ̈ܐ ܕܛܘܥܝܲܝ ܀</l>
                <l n="123">:ܐܲܝܟ ܡܲܪܥܝܼܬܼܵܐ ܕܠܲܝܬܿ ܠܵܗ̇ ܪܵܥܝܵܐ ܗܘ̤ܵܬܼ ܐ̄ܢܵܫܘܼܬܲܢ</l>
                <l n="124">ܘܥܲܠ̣ ܚܲܝ̈ܘܵܬܼܵܐ ܥܝܵܪܹ݁ܐ ܒܝܼܫܹ̈ܐ ܘܚܲܒܸܿܠܘ ܓܸܢܣܲܢ ܀</l>
                <l n="125">:ܒܒܹܝܬܼ ܐܘܼܪ̈ܚܵܬܼܵܐ ܕܠܑܵ ܝܼܕܲܥܬܼܵܐ ܛܥ̣ܵܘ ܡܲܠܵܠܹ̈ܐ</l>
                <l n="126">ܘܠܵܐ ܐ̄ܢܵܫ ܐܲܦܢܝܼ ܠܪܸ̈ܥܝܵܢܵܝܗܘܿܢ ܨܹܝܕܼ ܕܲܟܼܬܼܝܼ̈ܒܼܵܢ ܀</l>
                <l n="127">:ܪ̈ܵܥܵܘܵܬܼܵܐ ܦܵܫ̣ܘ ܡ̣ܢ ܢܝܼܫܵܐ ܕܕܼܚܠܲܬܼ ܩܘܼܫܬܵܐ</l>
                <l n="128">ܘܲܛܥܵܬ̤ ܥܵܢ̈ܐ ܒܲܫܒܼܝܼܠ ܙܹܐܦܵܐ ܕܣܘܼܥܪ݁ܵܢܲܝܗܘܿܢ ܀</l>
                <l n="129">ܒܣܘܼܥܪ݁ܵܢܲܝܗܘܿܢ ܕܵܘܕܼܘܼܗ̇ ܠܐܘܼܪܚܵܐ ܕܗܲܝܡܵܢܘܼܬܼܵܐ: </l>

                <pb ed="http://syriaca.org/bibl/1765" n="332"/>
                <l n="130">ܘܲܒܼܢܼܟܼܠܲܝ̈ܗܘܿܢ ܡ̣ܠܵܐܘܼܗ̇ ܩܸܢܛܵܐ ܕܠܵܐ ܫܲܘܝܘܼܬܼܵܐ ܀</l>
                <l n="131">:ܠܵܐ ܫܲܘܝܘܼܬܼܵܐ ܫܕܼܵܘ ܐܲܝܟ ܟܹܐܦܵܐ ܩܕܼܵܡ ܗܲܠܵܟܹ̈ܐ</l>
                <l n="132">ܘܲܣܓܼܝܼ ܩܸܢܛܵܐ ܘܠܵܐ ܐ̄ܢܵܫ ܪܵܕܹܐ ܫܲܪܝܼܪܵܐܝܼܬܼ ܀</l>
                <l n="133">:ܡܝܼܠܹ̈ܐ ܕܫܲܝܢܵܐ ܫܲܢܝܼܘ ܘܐܲܪܚܸܩܘ ܡ̣ܢ ܕܘܼܟܲܬܼܗܘܿܢ</l>
                <l n="134">ܘܐܸܬܿܕܵܘܲܕܼ ܠܹܗ ܒܹܝܬܼ ܐܵܘܢܵܐ ܕܣܲܒܼܪܵܐ ܘܚܘܼܒܑܵܐ ܀</l>
                <l n="135">:ܐܲܝܟ ܓܲܝܵܣܹ̈ܐ ܟܡܸܢ̣ܘ ܪܸ̈ܥܝܵܢܹܐ ܥܲܠ ܪܸ̈ܥܝܵܢܹܐ</l>
                <l n="136">ܘܫܲܠܲܚܘ ܐ̄ܢܵܫܵܐ ܠܲܒܼܢܲܝ̈ܢܵܫܵܐ ܡ̣ܢ ܛܵܒܼܵܬܼ̈ܐ ܀</l>
                <l n="137">:ܥܘܼܬܼܪܵܐ ܪܲܒܵܐ ܡܠܸܐ ܗ̄ܘ̣ܵܐ ܓܼܙܵܐ ܕܗܲܝܡܵܢܘܼܬܼܵܐ</l>
                <l n="138">ܘܒܲܙ̣ܘܼܗܝ ܐ̄ܢܵܫܵܐ ܠܵܐ ܗ̄ܘ̣ܵܐ ܒܚܘܼܒܵܐ ܐܸܠܵܐ ܒܢܸܟܼܠܵܐ ܀</l>
                <l n="139">:ܢܸܟܼܠܵܐ ܪܲܟܸܿܒܼܘ ܢܲܟܿܘܼܠܬܼܵܢܹ̈ܐ ܥܲܡ ܢܵܟܼܵܘܿܠܵܐ</l>
                <l n="140">ܘܒܲܙܘ ܬܵܘܕܿܝܼܬܼܵܐ ܕܠܵܐ ܦܘܼܠܵܓܼܵܐ ܒܦܸܬܼܓܼܵܡܲܝ̈ܗܘܿܢ ܀</l>
                <l n="141">:ܐ̄ܪ̈ܵܙܹܐ ܕܥܵܘ̣ܠܵܐ ܩ̣ܛܲܪܘ ܡܲܪ̈ܵܚܹܐ ܥܲܠ ܡ̇ܪܘܿܕܼܵܐ</l>
                <l n="142">ܘܕܲܠܚܘܼܗܝ ܠܫܲܝܢܵܐ ܕܫܸܡ ܒܵܪܘܿܝܵܐ ܕܒܹܝܬܼ ܠܲܢ ܘܲܠܗܘܿܢ ܀</l>
                <l n="143">:ܟܵܗܢܹ̈ܐ ܒܝܼܫܹ̈ܐ ܗܘ̤ܵܘ ܫܵܘܬܵܦܹ̈ܐ ܒܠܵܐ ܫܲܘܝܘܼܬܼܵܐ</l>
                <l n="144">ܘܐܲܩܝܼܡܘ ܡܸܪܕܵܐ ܕܠܵܐ ܢܸܬܼܛܦܝܼܣܘܼܢ ܠܡܸܠܲܬܼ ܫܲܝܢܵܐ ܀</l>
                <l n="145">:ܠܡܹܐܢܵܐ ܕܫܲܝܢܵܐ ܣܵܡܲܬ̤ ܐܸܢܘܿܢ ܡܸܠܲܬܼ ܫܲܝܢܵܐ</l>
                <l n="146">ܘܪܲܕܼܦܘܼܗܝ ܠܫܲܝܢܵܐ ܡ̣ܢ ܓܵܘ ܫܲܝܢܵܐ ܠܚܘܼܪܒܵܐ ܕܲܠܒܲܪ ܀</l>
                <l n="147">:ܒܚܘܼܪܒܵܐ ܕܲܠܒܲܪ ܦܵܗܹ̇ܐ ܫܲܝܢܵܐ ܕܫܸܡ ܒܵܪܘܿܝܵܐ</l>
                <l n="148">ܘܠܲܝܬܿ ܠܹܗ ܐܲܬܼܪܵܐ ܕܢܸܥܘܿܠ ܢܸܫܪܸܐ ܨܹܝܕܼ ܝܵܕܲܘܿܥܵܘ̈ܗܝ ܀</l>
                <l n="149">:ܐܲܝܟ ܡܸܣܟܹܿܢܵܐ ܛܪܝܼܕܼ ܡ̣ܢ ܥܵܘܼܡܪܵܐ ܕܫܲܪܝܼܪܘܼܬܹܗ</l>
                <l n="150">ܘܥܲܠܝܼܠ ܙܹܐܦܵܐ ܠܒܹܝܬܼ ܝܵܪܬܿܘܼܬܹܗ ܘܒܼܵܐܹ̇ܙ ܢܼܟܼܣܵܘ̈ܗܝ ܀</l>
                <l n="151">:ܢܘܼܡܹܐ ܕܫܲܝܢܵܐ ܠܒܼܝܼܟ ܚܸܪܝܵܢܵܐ ܘܲܡܕܲܝܲܪ ܒܹܗ</l>
                <l n="152">ܘܲܡܪܝܼܡ ܩܵܠܹܗ ܘܡܲܩܠܸܐ ܒܚܘܼܬܼܪܵܐ ܥܲܠ ܟܹܐܢܘܼܬܼܵܐ ܀</l>
                <l n="153">:ܠܵܐ ܕܚܝܼܠ ܚܘܼܪܒܵܐ ܥܲܠ ܓܲܝܵܣܹ̈ܐ ܕܲܡܕܲܝܪܝܼܢ ܒܹܗ</l>
                <l n="154">ܐܲܟܼܡܵܐ ܕܩܢܹ̇ܛ ܓܼܒܵܐ ܕܫܲܝܢܵܐ ܡ̣ܢ ܚܸܪ̈ܝܵܢܹܐ ܀</l>
                <l n="155">:ܠܵܐ ܡܸܣܬܲܪܕܼܝܼܢ ܥܵܡ̇ܪ̈ܲܝ ܚܘܼܪܒܵܐ ܡ̣ܢ ܚܲܝ̈ܘܼܬܼܵܐ</l>
                <l n="156">ܐܲܟܼܡܵܐ ܕܙܵܝ̇ܥܝܼܢ ܪ̈ܵܚܡܲܝ ܚܘܼܒܵܐ ܡ̣ܢ ܡܸܗܢܘܼܬܼܵܐ ܀</l>
                <l n="157">:ܓܘܼܢܚܵܐ ܪܲܒܵܐ ܗܘ̤ܵܐ ܒܹܗ ܒܕܼܵܪܲܢ ܡܲܪܝܼܪ ܝܲܨܪܵܐ</l>
                <l n="158">ܕܥܸܠܲܬܼ ܫܲܝܢܵܐ ܗܘ̤ܵܬܼ ܠܵܗ̇ ܥܸܠܬܼܵܐ ܕܟܼܠ ܒܝܼܫ̈ܬܼܵܐ ܀</l>
                <l n="159">:ܠܥܸܠܲܬܼ ܫܲܝܢܵܐ ܗܘ̤ܵܬܼ ܟܵܗܢܘܼܬܼܵܐ ܒܹܝܬܼ ܐܲܪ̈ܥܵܢܹܐ</l>
                <l n="160">ܘܟܼܵܗܢܹ̈ܐ ܗܲܦ̣ܟܿܘܼܗܝ ܠܛܲܟܼܣܵܐ ܕܫܲܝܢܵܐ ܠܘܵܬܼ ܚܸܪܝܵܢܵܐ ܀</l>
                <l n="161">:ܒܕܼܘܼܟܲܬܼ ܢܘܼܗܪܵܐ ܘܲܚܠܵܦ ܡܸܠܚܵܐ ܐܸܬܼܝܲܗ̄ܒܲܬ̤ ܠܲܢ</l>
                <l n="162">ܘܲܚܫܸܟ ܢܘܼܗܪܵܗ̇ ܘܲܦܟ݂ܲܗ ܛܲܥܡܵܗ̇ ܘܗܲܦܟܲܬ̤ ܠܐܲܪܥܵܐ ܀</l>
                <l n="163">:ܡܚܲܣܝܲܬܼ ܥܵܘ̣ܠܵܐ ܘܝܵܗ̇ܒܲܬܼ ܚܲܝܹ̈ܐ ܩ̣ܪܵܗ̇ ܝܵܗܘܿܒܼܵܗ̇</l>
                <l n="164">ܘܲܣܓܼܝܼ ܥܵܘ̣ܠܵܗ̇ ܘܲܦܟ݂ܲܗ ܡܸܢܵܗ̇ ܪܹܚܝ ܚܲܝܘܼܬܼܵܐ ܀</l>
                <l n="165">:ܩܠܝܼܕܲܝ̈ ܪܵܘܡ̇ܐ ܝܲܗ̣̄ܒܼ ܠܵܗ̇ ܪܸܡܙܵܐ ܐܲܠܵܗܵܝܵܐ</l>
                <l n="166">ܘܠܑܵ ܗ̤ܝ ܥܸܠܲܬ̤ ܘܠܵܐ ܠܬܲܝܵܒܹ̈ܐ ܦܬܼܚܲܬ̤ ܬܲܪܥܵܐ ܀ </l>

                <pb ed="http://syriaca.org/bibl/1765" n="333"/>
                <l n="167">:ܟܵܗܢܹ̈ܐ ܐܲܚܕܿܘܼܗܝ ܠܲܬܼܪܲܥ ܪ̈ܲܚܡܹܐ ܒܐܲܦܲܝ̈ ܐ̄ܢܵܫܵܐ</l>
                <l n="168">ܘܠܵܐ ܩܲܒܸܿܠܘ ܬܵܘܬܼܵܐ ܘܕܸܡܥܹ̈ܐ ܕܲܡܦܝܼܣܵܢܹ̈ܐ ܀</l>
                <l n="169">:ܟܵܗܢܹ̈ܐ ܛܲܫܝܘܼܗ̇ ܠܡܸܠܲܬܼ ܚܲܝܹ̈ܐ ܡ̣ܢ ܡܵܝܘܿܬܹ̈ܐ</l>
                <l n="170">ܘܠܵܐ ܝܲܗ̣̄ܒܼܘ ܐܝܼܕܼܵܐ ܠܡܝܼܬܹ̈ܐ ܕܥܵܘ̣ܠܵܐ ܕܢܸܚܘܿܢ ܡܲܓܵܢ ܀</l>
                <l n="171">:ܕܠܵܐ ܚܵܘܣܵܢܵܐ ܓܼܙܲܪܘ ܠܘܼܚܵܡܵܐ ܥܲܠ ܚܲܛܵܝܹ̈ܐ</l>
                <l n="172">ܘܠܵܐ ܣܵܡ̣ܘ ܣܲܡܵܐ ܕܲܬܼܝܵܒܼܘܼܬܼܵܐ ܥܲܠ ܫܘܼܚܢܲܝ̈ܗܘܿܢ ܀</l>
                <l n="173">:ܒܡܲܐܝܼܢܘܼܬܼܵܐ ܩܪܸܒܼܘ ܠܲܥܒܼܵܕܵܐ ܕܣܝܼܡܝܼܢ ܗ̄ܘ̣ܵܘ ܠܹܗ</l>
                <l n="174">ܘܲܒܼܩܘܼܛܵܢܵܐ ܦܪ݂ܲܥܘ ܬܵܘ ܕܲܝܼܬܼܵܐ ܕܚܲܝܵܒܼܝܼܢ ܗ̄ܘ̣ܵܘ ܀</l>
                <l n="175">:ܥܒܼܵܕܹ݁ܵܐ ܟܲܢܝܹܗ ܟܵܪܘܿܙ ܪܘܼܚܵܐ ܠܕܲܪܓܼܵܐ ܕܟܼܵܗܢܹ̈ܐ</l>
                <l n="176">ܘܗܸܢܘ̣ܿܢ ܗܲܦ̣ܟܿܘܼܗܝ ܠܫܸܡ ܫܘܼܠܛܵܢܵܐ ܐܲܪܥܵܢܵܝܵܐ ܀</l>
                <l n="177">:ܐܲܪܥܵܢܵܐܝܼܬܼ ܣܒܲܪ̣ܘ ܕܐܝܼܬܿܝܗܘܿ ܛܲܟܼܣܹ̈ܐ ܕܥܹܕܿܬܵܐ</l>
                <l n="178">ܘܐܲܝܟ ܒܲܪ݁ܲܝܹܐ ܬܒܲܥ̣ܘ ܛܲܟܼܣܲܝ̈ܗܘܿܢ ܡ̣ܢ ܐ̄ܢܵܫܘܼܬܼܵܐ ܀</l>
                <l n="179">:ܐܲܝܟ ܕܲܝܵܢܵܐ ܝܵ̇ܬܹܒܼ ܟܵܗܢܵܐ ܒܲܬܼܪܲܥ ܒܲܝܬܹܿܗ</l>
                <l n="180">ܘܐܲܝܟ ܫܲܠܝܼܛܵܐ ܡܪܝܼܡ ܒܲܪ̄ܬܼ ܩܵܠܹܗ ܘܬܵܒܲܥ ܫܸܩܠܹ̈ܐ ܀</l>
                <l n="181">:ܫܸܡ ܫܘܼܠܛܵܢܵܐ ܡܪܝܼܡ ܗܸܕܼܝܘܼܛܵܐ ܥܲܠ ܫܵܡ̇ܘܿܥܵܘ̈ܗܝ</l>
                <l n="182">ܘܠܵܐ ܡܸܬܼܒܲܝܲܢ ܕܕܲܪܓܹܗ ܪܲܚܝܼܩ ܡ̣ܢ ܫܘܼܠܛܵܢܵܐ ܀</l>
                <l n="183">:ܠܵܘ ܫܘܼܠܛܵܢܵܐ ܗ̄ܘ̣ ܕܲܪܓܼܵܟ ܣܲܟܼܠܵܐ ܡ̇ܢ ܛܵܥܹ̇ܐ ܐܲܢ̄ܬܿ</l>
                <l n="184">ܥܲܒܼܕܵܐ ܐܝܼܬܲܝܟ ܘܲܡܫܡܫܵܢܵܐ ܕܲܟܼܢܵܘ̈ܬܼܵܟ ܀</l>
                <l n="185">:ܠܵܘ ܠܲܬܼܒܲܥܬܼܵܐ ܣܝܼܡ ܐܲܢ̄ܬܿ ܓܲܒܼܪܵܐ ܡ̇ܢ ܒܵܥܹ̇ܐ ܐܲܢ̄ܬܿ</l>
                <l n="186">ܠܲܡܚܵܢ ܡܲܓܵܢ ܩܪ̣ܵܐܘܼܟ ܪ̈ܲܚܡܹܐ ܠܲܬܼܪܲܥ ܡܲܠܟܵܐ ܀</l>
                <l n="187">:ܠܵܘ ܕܝܼܠܵܟ ܗ̄ܘ̣ ܓܲܙܵܐ ܪܲܒܵܐ ܕܡܲܓܼܥܲܐ ܒܐܝܼܕܲܝ̈ܟ</l>
                <l n="188">ܡܵܢܵܐ ܚܬܝܼܪ ܐܲܢ̄ܬܿ ܒܲܕܼܠܵܐ ܕܝܼܠܵܟ ܐܲܝܟ ܕܲܒܼܕܼܝܼܠܵܟ ܀</l>
                <l n="189">:ܓܹܐܙܲܒܼܪܵܐ ܐܲܢ̄ܬܿ ܒܲܪ ܡ̇ܝܘܿܬܹ̈ܐ ܕܡܲܠܟܵܐ ܕܥܲܠ ܟܠ</l>
                <l n="190">ܠܵܐ ܬܸܫܬܲܒܼܗܲܪ ܡ̇ܐ ܕܝܵܗܹ̇ܒܼ ܐܲܢ̄ܬܿ ܡ̣ܢ ܒܹܝܬܼ ܡ̇ܪܵܟ ܀</l>
                <l n="191">:ܡ̇ܪܵܟ ܝܲܗ̣̄ܒܼ ܠܵܟ ܡ̣ܢ ܒܹܝܬܼ ܓܲܙܹܗ ܠܲܡܦܲܪܢܵܣܘܼ</l>
                <l n="192">ܚܙܝܼ ܠܵܐ ܬܸܛܠܘܿܡ ܠܲܟܼ̈ܢܵܘܵܬܼܵܟ ܒܡܲܣܲܒܼ ܒܐܲܦܹ̈ܐ ܀</l>
                <l n="193">:ܫܡܲܥ ܩܵܠ ܡ̇ܪܵܟ ܕܲܡܩܲܛܪܸܓܼ ܠܹܗ ܠܥܲܒܼܕܵܐ ܒܝܼܫܵܐ</l>
                <l n="194">ܦܲܪܢܸܣ ܫܲܦܝܼܪ ܕܠܵܐ ܬܸܗܘܸܐ ܠܹܗ ܚܲܒܼܪܵܐ ܒܕܼܝܼܢܵܐ ܀</l>
                <l n="195">:ܒܕܼܝܼܢܵܐ ܟܹܐܢܵܐ ܥܬܼܝܼܕܼ ܒܵܪܘܿܝܵܐ ܕܢܸܒܼܚܘܿܪ ܥܲܒܼܕܵܘ̈ܗܝ</l>
                <l n="196">ܘܵܝ ܠܲܕܿܛܲܫܝܼ ܟܸܣܦܵܐ ܕܡ̇ܪܹܗ ܡ̣ܢ ܢܵܣܘܼܒܹ̈ܐ ܀</l>
                <l n="197">:ܒܪܸ̈ܓܼܫܹܐ ܘܙܵܘܥܹ̈ܐ ܥܵܐ̇ܠܵܐ ܒܨܵܬܼܵܐ ܕܕܲܝܵܢܘܼܬܹܗ</l>
                <l n="198">ܘܵܝ ܠܲܕܼܠܵܐ ܚܲܢ ܠܲܟܼ̈ܢܵܘܵܬܹܗ ܚܘܼܒܵܢܵܐܝܼܬܼ ܀</l>
                <l n="199">:ܒܢܘܼܪܵܐ ܒܵܚܲ̇ܪ ܥܒܼܵܕܹ̈ܐ ܘܡܸܠܹ̈ܐ ܕܦܲܓܼܪܵܐ ܘܢܲܦܫܵܐ</l>
                <l n="200">ܘܵܝ ܠܲܕܼܠܵܐ ܒܢ̣ܵܐ ܥܲܡܠܹ̈ܐ ܕܟܲܝܵ̈ܐ ܒܒܸܢܝܵܢ ܩܘܼܫܬܵܐ ܀</l>
                <l n="201">:ܕܠܵܐ ܒܘܼܣܪܵܢܵܐ ܡܲܦܸܩ ܕܝܼܢܵܐ ܥܲܠ ܟܠ ܬܸܓܼܡܝܼ̈ܢ</l>
                <l n="202">ܘܠܵܐ ܡܸܬܼܟܲܚܲܕܼ ܡ̣ܢ ܫܘܼܠܛܵܢܵܐ ܕܟܼܵܗܢܹ̈ܐ ܘܡܲܠ̈ܟܹܿܐ ܀</l>
                <l n="203">ܠܟܼܵܗܢܹ̈ܐ ܝܲܬܿܝܼܪ ܡܲܨܪܸܦ ܢܸܓܼܕܹܿܗ ܥܲܙܝܼܙܵܐܝܼܬܼ: </l>

                <pb ed="http://syriaca.org/bibl/1765" n="334"/>
                <l n="204">ܠܦܘܼܬܼ ܡ̇ܘܗܲܒܼܬܼܵܐ ܘܪܲܒܿܘܼܬܼ ܚܲܝܠܵܐ ܕܩܲܒܸܿܠܘ ܡܸܢܹܗ ܀</l>
                <l n="205">:ܥܠܲܝܗܘܿܢ ܡܩܲܫܸܐ ܢܸܓܼܕܵܐ ܥܦܝܼܦܵܐ ܕܠܵܐ ܚܵܘܣܵܢܵܐ</l>
                <l n="206">ܠܦܘܼܬܼ ܕܐܸܫܬܲܠܲܛܘ ܠܲܡܚܲܣܵܝܘܼ ܘܠܵܐ ܚܲܢ̣ܘܼ ܘܫܲܒܲܩ̣ܘ ܀</l>
                <l n="207">:ܩܕܼܵܡ ܡܲܠܲܐܟܹ̈ܐ ܘܲܒܼܢܲܝ̈ܢܵܫܵܐ ܕܵܐܹ̇ܢ ܥܲܡܗܘܿܢ</l>
                <l n="208">ܠܦܘܼܬܼ ܕܐܸܬܼܝܲܩܲܪܘ ܠܥܹܝܢ ܐܲܪ̈ܥܵܢܹܐ ܘܲܫܡܲܝܵܢܹ̈ܐ ܀</l>
                <l n="209">:ܠܥܹܝܢ ܐܲܪ̈ܥܵܢܹܐ ܘܲܫܡܲܝܵܢܹ̈ܐ ܝܲܩܲܪ ܐܸܢܘܿܢ</l>
                <l n="210">ܘܗܸܢܘ̣ܿܢ ܫܵܛ̇ܘܼܗ̇ ܒܲܕܼܠܵܐ ܦܲܐ̈ܝܵܢ ܠܝܲܩܝܼܪܘܼܬܹܗ ܀</l>
                <l n="211">:ܠܥܸܠ ܡ̣ܢ ܟܸܢܫܹ̈ܐ ܕܲܫܡܲܝܵܢܹ̈ܐ ܝܲܩܲܪ ܐܸܢܘܿܢ</l>
                <l n="212">ܘܠܵܐ ܦܪܲܫܘ ܘܝܼܕܲܥܘ ܕܠܲܐܝܢܵܐ ܕܲܪܓܼܵܐ ܣܠܸ̣ܩܘ ܬܵܚܘܿܒܹ̈ܐ ܀</l>
                <l n="213">:ܠܕܲܪܓܼܵܐ ܪܵܡ̇ܐ ܕܪܵܡ ܡ̣ܢ ܥܝܼܪܹ̈ܐ ܐܵܣܸܩ ܐܸܢܘܿܢ</l>
                <l n="214">ܘܠܵܐ ܐܸܬܼܒܲܝܲܢܘ ܕܲܟܼܡܵܐ ܝܸܪܒܲܬ̤ ܫܝܼܛܘܼܬܼ ܐ̄ܢܵܫܵܐ ܀</l>
                <l n="215">:ܕܲܪܓܼܵܐ ܕܩܲܒܸܿܠܘ ܣܵܗܹ̇ܕܼ ܕܲܟܼܡܵܐ ܝ̄ܪܸܒܼܘ ܡ̣ܢ ܟܠܵܐ</l>
                <l n="216">ܕܐܵܦ ܪ̈ܘܼܚܵܢܹܐ ܕܪܵܡܝܼܢ ܡܸܢܹܗܘܿܢ ܡ̇ܟܿܝܼܢ ܡܸܢܗܘܿܢ ܀</l>
                <l n="217">:ܠܵܐ ܫܲܠܝܼܛܝܼܢ ܥܝܼܪܹ̈ܐ ܠܡܸܣܲܩ ܠܕܲܪܓܼܵܐ ܕܲܢܣ݂ܲܒܼܘ</l>
                <l n="218">ܘܠܵܐ ܡܨܹܝܢ ܣܵܦ̇ܩܝܼܢ ܠܲܡܫܲܡܵܫܘܼ ܒܲܩܢܘܿܡܲܝ̈ܗܘܿܢ ܀</l>
                <l n="219">:ܕܚܝܼܠܝܼܢ ܟܸܢܫܹ̈ܐ ܕܲܫܡܲܝܵܢܹ̈ܐ ܘܫܘܼܠܛܵܢܲܝ̈ܗܘܿܢ</l>
                <l n="220">ܘܡ̇ܐ ܕܡܸܬܼܦܲܚܡܝܼܢ ܒܨܝܼܪܝܼܢ ܣܲܓܿܝܼ ܡ̣ܢ ܟܵܗܢܘܼܬܼܵܐ ܀</l>
                <l n="221">:ܫܒܼܝܼܚ ܓܲܒܼܪܝܹܠ ܘܪܲܒܿ ܡܝܼܟܼܵܐܹܝܠ ܘܫܸܡܗܘܿܢ ܣܵܗܹ̇ܕܼ</l>
                <l n="222">ܘܟܲܕܼ ܛܵܒܼ ܗܵܟܲܢ ܒܨܝܼܪ ܟܘܼܢܵܝܗܘܿܢ ܡ̣ܢ ܟܵܗܢܘܼܬܼܵܐ ܀</l>
                <l n="223">:ܫܸܡ ܟܵܗܢܘܼܬܼܵܐ ܪܲܒܿ ܟܘܼܢܵܝܹܗ ܡ̣ܢ ܟܠ ܡܸܕܹܿܡ</l>
                <l n="224">ܘܐܸܢ ܐܝܼܬܼ ܡܸܕܹܿܡ ܕܪܲܒܿ ܡ̣ܢ ܡܸܕܹܿܡ ܬܚܹܝܬܼ ܡܵܗܢܘܼܬܼܵܐ ܗ̄ܘ̣ ܀</l>
                <l n="225">:ܟܵܗܢܹ̈ܐ ܫܵܛ̣ܘܼܗܝ ܠܕܲܪܓܼܵܐ ܪܵܡ̇ܐ ܕܝܲܩܲܪ ܐܸܢܘܿܢ</l>
                <l n="226">ܘܐܲܣܢܝܼܘ ܫܘܼܦܪܹܗ ܒܲܫܟܼܝܼܪ̈ܵܬܼܵܐ ܕܣܘܼܥܪ݁ܵܢܲܝܗܘܿܢ ܀</l>
                <l n="227">:ܒܟܼܠ ܐܸܣܟܿܡܝܼ̈ܢ ܫܵܛ̣ܘܼܗܝ ܠܲܫܡܵܐ ܕܝܲܩܝܼܪܘܼܬܹܗ</l>
                <l n="228">ܥܕܲܡ̇ܐ ܕܐܲܗܸܠܘ ܘܲܓܼܚܸܟܼܘ ܫܝܼܛܹ̈ܐ ܥܲܠ ܫܝܼܛܘܼܬܹܗ ܀</l>
                <l n="229">:ܒܛܝܼܡܹ̈ܐ ܙܲܒܿܢܘܼܗ̇ ܠܗܵܝ̇ ܡ̇ܘܗܵܒܼܬܼܵܐ ܕܠܵܐ ܡܸܙܕܲܒܿܢܵܐ</l>
                <l n="230">ܘܟܲܕ ܠܵܐ ܣܵܦ݂̇ܩ ܥܵܠܡܵܐ ܠܛܝܼܡܹ̈ܝܗ̇ ܩܲܨ̣ܘ ܠܵܗ̇ ܛܝܼܡܹ̈ܐ ܀</l>
                <l n="231">:ܒܥܵܒܼܘܿܪ̈ܝܵܬܼܵܐ ܚܲܠܦܘܼܗܝ ܠܕܲܪܓܼܵܐ ܕܠܵܐ ܡܸܬܼܚܲܠܲܦ</l>
                <l n="232">ܘܟܲܕܼ ܠܲܝܬܿ ܡܸܕܸܿܡ ܕܕܼܵܡܹ̇ܐ ܠܲܫܡܹܗ ܣܵܡ̣ܘ ܠܹܗ ܦܸܚܡܵܐ ܀</l>
                <l n="233">:ܐܘܿ ܝܼܥܢܘܼܬܼܵܐ ܟܪܘܿܡܬܼܵܢܝܼܬܼܵܐ ܕܠܵܐ ܡܸܬܼܟܲܚܕܼܵܐ</l>
                <l n="234">ܕܣܵܡܲܬ̤ ܛܝܼܡܹ̈ܐ ܠܡܸܕܹܿܡ ܕܲܥܣܸܩ ܠܡܸܙܕܲܒܵܢܘܼ ܀</l>
                <l n="235">:ܐܘܿ ܟܵܗܢܘܼܬܼܵܐ ܕܚܲܠܦܲܬ̤ ܠܲܫܡܵܗ̇ ܒܲܨܥܝܼܪ̈ܵܬܼܵܐ</l>
                <l n="236">ܘܟܲܕܼ ܟܠ ܕܝܼܠܵܗ̇ ܝܸܗܒܲܬ̤ ܕܝܼܠܵܗ̇ ܒܲܕܼܠܵܐ ܝܘܼܬܼܪܵܢ ܀</l>
                <l n="237">:ܒܲܕܼܠܵܐ ܕܝܼܠܵܗ̇ ܙܸܒܼܢܲܬ̤ ܕܝܼܠܵܗ̇ ܗܸܕܼܝܘܿܛܵܐܝܼܬܼ</l>
                <l n="238">ܘܗܵܐ ܡܸܬܼܓܲܚܟܼܵܐ ܒܹܝܬܼ ܙܵܒܼܘܿܢܵܐ ܠܲܡܙܲܒܿܢܵܢܵܐ ܀</l>
                <l n="239">:ܚܲܕܼ ܡܲܥܘܸܠ ܒܵܗ̇ ܟܲܕܼ ܝܵܗܹ̇ܒܼ ܠܵܗ̇ ܒܛܝܼܡܹ̈ܐ ܫܝܼܛܹ̈ܐ</l>
                <l n="240">ܘܚܲܕܼ ܫܵܐܲܛ ܒܲܕܼ ܢܲܣܹ̇ܒܼ ܠܵܗ̇ ܒܦܲܟܿܝܼ̈ܗܵܬܼܵܐ ܀ </l>

                <pb ed="http://syriaca.org/bibl/1765" n="335"/>
                <l n="241">:ܒܹܝܬܼ ܙܵܒܼܘܿܢܵܐ ܠܲܡܙܲܒܿܢܵܢܵܐ ܨܲܥܪܵܗ̇ ܣܵܓܹ̇ܐ</l>
                <l n="242">ܒܲܕܼܠܵܐ ܪܓܼܝܼܫܝܼܢ ܕܡܵܢ̇ܵܘ ܚܲܝܠܵܐ ܕܲܟܼܣܸܐ ܒܓܼܵܘܼܵܗ̇ ܀</l>
                <l n="243">:ܐܵܪܵܐ ܒܘܿܪܹ̈ܐ ܕܠܵܐ ܡܸܣܬܲܟܿܠܝܼܢ ܒܹܝܬܼ ܛܵܒܼ ܘܲܠܒܼܝܼܫ</l>
                <l n="244">ܠܡܵܢ ܙܲܒܸܿܢܬܿܘܿܢ ܪܵܘܡ̇ܐ ܘܥܘܼܡܩܵܐ ܒܠܵܐ ܝܼܕܲܥܬܼܵܐ ܀</l>
                <l n="245">:ܐܵܪܵܐ ܚܬܼܝܼܪܹ̈ܐ ܕܐܲܛܥܝܼ ܐܸܢܘܿܢ ܚܘܼܬܼܪܵܐ ܣܲܟܼܠܵܐ</l>
                <l n="246">ܠܡܵܢ ܚܲܠܸܦܬܿܘܿܢ ܫܲܡܝܵܢ̈ܝܵܬܼܵܐ ܒܡܸܕܼܪܵܐ ܫܝܼܛܵܐ ܀</l>
                <l n="247">:ܡܲܪܓܵܢܝܼܬܼܵܐ ܠܵܐ ܡܸܙܕܲܒܿܢܵܐ ܕܠܵܐ ܝܵܕܼܘܿܥܹ̈ܐ</l>
                <l n="248">ܘܗܵܢܵܘ̇ ܓܘܼܚܟܵܐ ܕܲܠܟܼܵܗܢܘܼܬܼܲܐ ܙܲܒܿܢܘܼܗ̇ ܣܲܟܼܠܹ̈ܐ ܀</l>
                <l n="249">:ܛܲܒܼܥܹ̈ܐ ܕܟܹܐܦܹ̈ܐ ܒܓܲܙܵܐ ܕܡܲܠ̈ܟܹܿܐ ܫܟܼܝܼܚܝܼܢ ܒܲܠܚܘܿܕܼ</l>
                <l n="250">ܘܗܵܢܵܘ̇ ܬܸܡܗܵܐ ܕܩܘܼܕܼܫܵܐ ܕܩܘܼܕܼܫܹ̈ܐ ܒܟܼܝܼܪ ܒܹܝܬܼ ܫܘܼܩܹ̈ܐ ܀</l>
                <l n="251">:ܕܲܪ̈ܓܹܐ ܕܥܵܠܡܵܐ ܠܵܐ ܡܸܬܼܝܼܗ̄ܒܿܝܼܢ ܕܠܵܐ ܒܘܼܝܵܢܵܐ</l>
                <l n="252">ܘܚܸܟܼܡܲܬܼ ܩܘܼܫܬܵܐ ܠܲܝܬܿ ܫܘܼܐܵܠܵܐ ܥܲܠ ܦܘܼܪܢܵܣܵܗ̇ ܀</l>
                <l n="253">:ܗܵܕܹܐ ܒܲܠܚܘܿܕܼ ܡܫܲܐܸܠ ܟܵܗܢܵܐ ܡ̇ܐ ܕܝܵܗܹ̇ܒܼ ܠܵܗ̇</l>
                <l n="254">ܕܐܸܢ ܐܝܼܬܼ ܕܲܗܒܼܵܐ ܘܐܸܢ ܠܵܐ ܠܵܐ ܦܠܸܐ ܠܲܡܙܲܒܵܢܘܼ ܀</l>
                <l n="255">:ܠܦܘܼܬܼ ܡ̇ܘܗܲܒܼܬܼܵܐ ܚܵܐܲ݁ܪ ܟܵܗܢܵܐ ܘܟܸܢ ܝܵܗܹ̇ܒܼ ܠܵܗ̇</l>
                <l n="256">ܕܐܸܢ ܣܲܓܿܝܼܠܵܐ ܐܵܦ ܗܘ̤ ܡܲܣܓܸܿܐ ܘܲܡܫܲܦܲܥ ܠܵܗ̇ ܀</l>
                <l n="257">:ܠܦܘܼܬܼ ܚܘܼܣܪܵܢܵܐ ܡܸܬܿܬܲܓܼܪ ܒܵܗ̇ ܐܵܦ ܙܵܒܼܘܿܢܵܐ</l>
                <l n="258">ܟܲܕܼ ܡܸܬܼܦܲܪܲܣ ܕܢܸܥܩܘܿܒܼ ܕܐܵܘܒܸܿܕܼ ܒܐܘܼܡ̇ܢܘܼܬܹܗ ܀</l>
                <l n="259">:ܐܘܼܡ̇ܢܘܼܬܼܵܐ ܚܫܝܼܒܼ ܦܘܼܠܚܵܢܵܗ̇ ܠܲܡܙܲܒܿܢܵܢܵܗ̇</l>
                <l n="260">ܘܐܲܝܟ ܬܹܐܓܼܘܼܪܬܵܐ ܡܸܬܼܗܲܦܟܼܝܼܢ ܒܵܗ̇ ܐܵܦ ܙܵܒܼܘܿܢܹ̈ܝܗ̇ ܀</l>
                <l n="261">:ܠܲܝܬܿ ܣܘܼܦܣܵܪܵܐ ܥܲܠ ܬܹܐܓܼܘܼܪܬܵܐ ܕܐܲܪ݁ܥܵܢܝܵܬܼܵܐ</l>
                <l n="262">ܐܲܝܟ ܣܘܼܦܣܵܪܵܐ ܕܡܲܣܒܼܵܐ ܘܡܲܬܿܠܵܐ ܕܪ̈ܘܼܚܵܢܝܵܬܼܵܐ ܀</l>
                <l n="263">:ܠܲܝܬܿ ܡܲܨܘܼܬܼܵܐ ܥܲܠ ܩܸܢܝܵܢܹ̈ܐ ܡܸܬܼܚܲܒܿܠܵܢܹ̈ܐ</l>
                <l n="264">ܐܲܝܟ ܬܲܟܼܬܿܘܼܫܵܐ ܕܲܪܡܸܐ ܠܐ̄ܢܵܫܵܐ ܥܲܠ ܕܲܥܢܼܝܼ̈ܕܼܵܢ ܀</l>
                <l n="265">:ܠܵܐ ܥܒ݂ܲܕܼܘ ܩܹܐܪ̈ܣܹܐ ܡܲܠ̈ܟܹܿܐ ܛܪ̈ܘܼܢܹܐ ܚܲܕܼ ܠܘܼܩܒܲܠ ܚܲܕܼ</l>
                <l n="266">ܐܲܟܼܡܵܐ ܕܟܼܵܗܢܹ̈ܐ ܣܥ̣ܵܘ ܥܲܠ ܟܵܗܢܹ̈ܐ ܚܲܪܡ̇ܢܵܐܝܼܬܼ ܀</l>
                <l n="267">:ܚܲܪܡ̇ܢܵܐܝܼܬܼ ܐܲܩܠܝܼܘ ܟܵܗܢܹ̈ܐ ܥܲܠ ܟܵܗܢܘܼܬܼܵܐ</l>
                <l n="268">ܘܲܕܼܠܵܐ ܚܵܘܣܵܢ ܕܵܫܘ̣ ܠܲܚܕܼܵܕܹ̈ܐ ܒܚܸܪܝܵܝܘܼܬܼܗܘܿܢ ܀</l>
                <l n="269">:ܒܚܸܪܝܵܝܘܼܬܼܗܘܿܢ ܕܲܠܚܘܼܗܝ ܠܥܵܠܡܵܐ ܕܲܡܫܲܝܲܢ ܗ̄ܘ̣ܵܐ</l>
                <l n="270">ܘܗܵܐ ܡܸܬܼܟܲܬܲܫ ܠܹܠܲܝ ܐܝܼܡܵܡ ܕܠܵܐ ܫܘܼܠܵܡܵܐ ܀</l>
                <l n="271">:ܒܦܘܼܠܵܓܲܝ̈ܗܘܿܢ ܣܲܕܿܩܘܼܗܝ ܠܢܲܚܬܵܐ ܕܗܲܝܡܵܢܘܼܬܼܵܐ</l>
                <l n="272">ܘܲܣܓܼܝܼ ܒܐܲܪܥܵܐ ܗܲܝܡܵܢ̈ܘܵܬܼܵܐ ܕܠܵܐ ܡܸܢܝܵܢܵܐ ܀</l>
                <l n="273">:ܒܚܵܣܘܿܡܘܼܬܼܗܘܿܢ ܐܲܪܡܝܼܘ ܐܲܪܡܝܼܘ ܣܸܕܼܩܹ̈ܐ ܒܹܝܬܼ ܥܹ̈ܕܼܵܬܼܵܐ</l>
                <l n="274">ܘܗܵܐ ܦܠܝܼܓܼ ܟܠܢܵܫ ܘܠܵܐ ܐ̇̄ܢܵܫ ܫܵܠܹ̇ܡ ܠܡܸܠܲܬܼ ܚܲܒܼܪܹܗ ܀</l>
                <l n="275">:ܚܲܕܼ ܗ̄ܘ̣ ܓܘܼܫܡܵܐ ܟܢܘܼܫܝܵܐ ܕܟܲܢܸܫ ܡܫܝܼܚܵܐ ܒܚܲܫܹܗ</l>
                <l n="276">ܘܟܼܵܗܢܹ̈ܐ ܦܲܠܓܼܘܼܗܝ ܠܲܡ̈ܢܵܘܵܬܼܵܐ ܕܠܵܐ ܡܸܬܼܡܲܢ̈ܝܵܢ ܀ </l>

                <pb ed="http://syriaca.org/bibl/1765" n="336"/>
                <l n="277">:ܚܲܕܼ ܗ̄ܘ̣ ܦܲܓܼܪܵܐ ܕܲܗܘ̤ܵܐ ܕܸܒܼܚܵܐ ܚܠܵܦ ܬܲܪܥܘܼܬܲܢ</l>
                <l n="278">ܘܛܲܠܩܘܼܗܝ ܣܲܟܼܠܹ̈ܐ ܒܝܲܕܼ ܡܘܼܙܵܓܼܵܐ ܕܚܲܕܼ ܒܲܐ̄ܚܪܹܢܵܐ ܀</l>
                <l n="279">:ܚܲܕܼ ܗ̄ܘ̣ ܟܝܵܢܵܐ ܕܐܝܼܬܼܵܘܗܝ ܘܐܝܼܬܼܵܘܗܝ ܐܲܟܼܡܵܐ ܕܐܝܼܬܼܵܘܗܝ</l>
                <l n="280">ܘܡܲܙܓܼܘܼܗܝ ܥܲܛܠܹ̈ܐ ܥܲܡ ܬܘܼܩܵܢܵܐ ܕܲܥܒܼܵܕܼ ܐܝܼܕܼܵܘ̈ܗܝ ܀</l>
                <l n="281">:ܒܦܲܓܼܪܵܐ ܘܢܲܦܫܵܐ ܓܡܝܼܪ ܗ̄ܘ̣ܵܐ ܕܸܒܼܚܵܐ ܕܦܘܼܪܩܵܢ ܚܲܝܲܝ̈ܢ</l>
                <l n="282">ܘܥܲܒܼ݂ܕܿܘܼܗܝ ܚܲܪ̈ܡܹܐ ܚܲܣܝܼܪ ܢܲܦܫܵܐ ܘܲܕܼܠܵܐ ܗܵܘܢܵܐ ܀</l>
                <l n="283">:ܚܲܕܼ ܗ̄ܘ̣ ܡܸܠܬܼܵܐ ܒܪܵܐ ܕܐܲܠܵܗܵܐ ܥܲܡ ܝܵܠܘܿܕܹܗ</l>
                <l n="284">ܘܣܲܕܩܵܗ̇ ܚܘܼܬܼܪܵܐ ܠܗܵܝ̇ ܫܲܘܝܘܼܬܼܵܐ ܟܲܕܼ ܠܵܐ ܣܲܕܼܩܵܗ̇ ܀</l>
                <l n="285">:ܕܠܵܐ ܣܘܼܝܵܟܼܵܐ ܗ̄ܘ̣ ܘܲܕܼܠܵܐ ܚܙܵܬܼܵܐ ܗ̄ܘ̣ ܟܝܵܢ ܐܝܼܬܼܘܼܬܼܵܐ</l>
                <l n="286">ܘܚܲܒܼܫܘܼܗܝ ܦܲܩܪܹ̈ܐ ܒܓܼܵܘ ܗܲܕܵܡܹ̈ܐ ܟܲܕܼ ܠܵܐ ܚܲܒܼ݂ܫܘܼܗܝ ܀</l>
                <l n="287">:ܟܝܵܢܹ̈ܐ ܦܪ̈ܝܼܫܹܐ ܗܘ̤ܵܘ ܒܐܝܼܬܼܘܼܬܼܵܐ ܚܲܕܼ ܦܲܪܨܘܿܦܵܐ</l>
                <l n="288">ܘܠܵܐ ܡܸܣܬܲܟܿܠܝܼܢ ܥܲܛ̈ܠܲܝ ܠܸܒܵܐ ܙܢܵܐ ܕܲܗܘ̤ܵܘ ܒܹܗ ܀</l>
                <l n="289">:ܗܘ̤ܵܘ ܒܹܗ ܐܸܡ̇ܪܹܬܼ ܠܵܘ ܒܲܟܼܝܵܢܵܐ ܐܸܠܵܐ ܒܚܘܼܒܵܐ</l>
                <l n="290">ܘܟܲܕܼ ܛܵܒܼ ܗܵܟܲܢ ܦܪܝܼܫ ܚܲܕܼ ܡ̣ܢ ܐܲܝܟ ܡ̇ܐ ܕܲܦܪܝܼܫ ܀</l>
                <l n="291">:ܦܪܝܼܫ ܒܵܪܘܿܝܵܐ ܘܠܵܐ ܡܸܬܼܚܲܠܲܛ ܒܲܥܵܒܼ̇ܕܼ ܐܝܼܕܼܵܘ̈ܗܝ</l>
                <l n="292">ܘܡ̇ܟܵܐ ܒܪܝܼܬܼܵܐ ܡ̣ܢ ܪܲܒܿܘܼܬܼܵܐ ܕܚܲܝܠܵܐ ܕܲܒܼܪ̣ܵܗ̇ ܀</l>
                <l n="293">:ܒܪܝܼܬܼܵܐ ܒܪܝܼܬܼܵܐ ܗ̄ܝܼ ܟܡܵܐ ܐܸܢ ܬܹܐܪܲܒܼ ܒܝܲܕܼ ܥܸܠ̈ܠܵܬܼܵܗ̇</l>
                <l n="294">ܘܐܝܼܬܼܝܵܐ ܐܝܼܬܼܝܵܐ ܗ̄ܘ̣ ܟܡܵܐ ܐܸܢ ܢܸܙܥܲܪ ܒܲܫܡܵܐ ܫܐܝܼܠܵܐ ܀</l>
                <l n="295">:ܒܲܫܡܵܐ ܫܐܝܼܠܵܐ ܙܥܲܪ̣ ܥܵܒܼܘܿܕܼܵܐ ܟܲܕܼܚܵܣ ܕܲܙܥܲܪ̣</l>
                <l n="296">ܕܐܵܦ ܗ̤ܝ ܗܵܕܹܐ ܕܲܫܡܵܐ ܫܐܝܼܠܵܐ ܕܡܲܪܵܚܘܼܬܼܵܐ ܗ̄ܝܼ ܀</l>
                <l n="297">:ܕܡܲܪܵܚܘܼܬܼܵܐ ܗ̄ܝܼ ܕܐ̄ܢܵܫ ܥܲܠ ܐܝܼܬܼܝܵܐ ܢܣܝܼܡ ܫܘܼܠܵܦܵܐ</l>
                <l n="298">ܘܲܕܼܫܘܼܥܠܵܝܵܐ ܗ̄ܝܼ ܕܢܹܐܡܲܪ ܕܲܡܥ݂ܲܪ ܐܵܦܸܢ ܒܲܫܡܵܐ ܀</l>
                <l n="299">:ܠܲܝܬܿ ܠܐܝܼܬܼܘܼܬܼܵܐ ܠܡܸܙܥܲܪ ܡܸܡܬܼܘܿܡ ܡ̣ܢ ܡܵܐ ܕܐܝܼܬܹܝܗ̇</l>
                <l n="300">ܠܵܐ ܫܐܝܼܠܵܐܝܼܬܼ ܘܠܵܐ ܒܣܘܼܥܪ̈ܵܢܹܐ ܘܠܵܐ ܟܠ ܟܠܹܗ ܀</l>
                <l n="301">:ܝܲܨܪܵܐ ܕܒܼܝܼܫܹ̈ܐ ܣܥ̣ܵܐ ܠܡܲܙܥܵܪܘܼ ܠܲܟܼܝܵܢ ܟܲܣܝܵܐ</l>
                <l n="302">ܘܗܵܕܹܐ ܥܝܵܪܬܵܐ ܐ̄ܢܵܫ ܠܵܐ ܚܲܝܵܒܼ ܐܸܠܵܐ ܟܵܗܢܹ̈ܐ ܀</l>
                <l n="303">:ܟܵܡܢܹ̈ܐ ܐܸܠܘܼ ܒܢܵܘ̣ ܬܲܩܢܵܐܝܼܬܼ ܚܕܼܵܐ ܬܵܘܕܿܝܼܬܼܵܐ</l>
                <l n="304">ܠܵܐ ܒܵܢܹ̇ܝܢ ܗ̄ܘ̣ܵܘ ܣܲܟܼܠܹ̈ܐ ܥܡܝܼܪܵܐ ܒܒܸܢܝܵܢ ܩܘܼܫܬܵܐ ܀</l>
                <l n="305">:ܟܵܗܢܹ̈ܐ ܐܸܠܘ ܚܢ̣ܵܘ ܙܵܘܥܲܝ̈ܗܘܿܢ ܠܢܝܼܫܵܐ ܬܪܝܼܨܵܐ</l>
                <l n="306">ܠܵܐ ܫܵܟܹ̇ܝܢ ܗ̄ܘ̣ܵܘ ܥܲܛܠܲܝ̈ ܠܸܒܵܐ ܡܸܠܹ̈ܐ ܕܨܲܥܪܵܐ ܀</l>
                <l n="307">:ܟܵܗܢܹ̈ܐ ܐܸܠܘܼ ܪܚܸܡ̣ܘ ܫܲܘܝܘܼܬܼܵܐ ܕܓܼܘܼܫܡܵܐ ܡܫܝܼܚܵܐ</l>
                <l n="308">ܠܵܐ ܢܵܒܼܥ̇ܝܢ ܗ̄ܘ̣ܵܘ ܣܸܕܼܩܹ̈ܐ ܦܠܝܼܓܹ̈ܐ ܒܓܼܵܘ ܥܹ̈ܕܵܬܼܵܐ ܀</l>
                <l n="309">ܟܵܗܢܹ̈ܐ ܐܸܠܘܼ ܗܪܲܓܼ ܪܸܥܝܵܢܗܘܿܢ ܒܪ̈ܘܼܚܵܢܝܵܬܼܵܐ: </l>

                <pb ed="http://syriaca.org/bibl/1765" n="337"/>
                <l n="310">ܠܵܐ ܦܵܟܲ̇ܗ ܗ̄ܘ̣ܵܐ ܚܘܼܒܵܐ ܕܐ̄ܢܵܫܵܐ ܡ̣ܢ ܕܲܥܬܼܝܼ̈ܕܼܵܢ ܀</l>
                <l n="311">:ܟܵܗܢܹ̈ܐ ܗܘ̤ܵܘ ܠܲܢ ܥܸܠܲܬܼ ܚܲܝܹ̈ܐ ܘܥܸܠܲܬܼ ܡ̇ܘܬܵܐ</l>
                <l n="312">ܘܐܸܠܘܼ ܩܵܘܝܘܼ ܒܛܲܟܼܣܵܐ ܕܚܲܝܹ̈ܐ ܛܘܼܒܼ ܗܘ̤ܵܐ ܠܓܸܢܣܲܢ ܀</l>
                <l n="313">:ܥܸܠܲܬܼ ܡ̇ܘܬܵܐ ܥܸܠܒܲܬ̤ ܗܵܫ̇ܐ ܒܣܘܼܥܪ̈ܵܢܲܝܥܗܘܿܢ</l>
                <l n="314">ܘܗܵܐ ܚܦܝܼܛ ܟܠܢܵܫ ܠܡܸܩܛܲܠ ܚܲܒܼܪܹܗ ܕܠܵܐ ܚܵܘܣܵܢܵܐ ܀</l>
                <l n="315">:ܡܸܢܗܘܿܢ ܝܼܠܸܦܘ ܐ̄̈ܢܵܫܵܐ ܠܡܸܚܣܲܡ ܒܲܒܼܢܲܝ̈ܢܵܫܵܐ</l>
                <l n="316">ܘܗܵܐ ܠܒܼܝܼܫ ܟܠܢܵܫ ܛܢܵܢܵܐ ܕܪܘܼܓܼܙܵܐ ܥܲܠ ܩܲܪܝܼܒܹܗ ܀</l>
                <l n="317">:ܗܸܢܘ̣ܿܢ ܫܲܪܝܼܘ ܒܝܲܕܼ ܬܲܒܼܥ̈ܬܼܵܐ ܕܲܥܝܵܪ݁ܵܬܼܵܐ</l>
                <l n="318">ܘܗܵܐ ܠܚܝܼܡ ܟܠܢܵܫ ܠܡܸܬܼܒܲܥ ܥܝܵܪܬܼܵܐ ܡ̣ܢ ܒܲܪ ܙܵܘܓܹܿܗ ܀</l>
                <l n="319">:ܗܸܢܘ̣ܿܢ ܕܵܘܸܕܼܘ ܛܲܟܼܣܹ̈ܐ ܬܲܩܢܹ̈ܐ ܕܪܵܕܹܝܢ ܗ̄ܘ̣ܵܘ ܒܲܢ</l>
                <l n="320">ܘܗܵܐ ܒܠܝܼܠ ܥܘܼܡܪܲܢ ܘܠܲܝܬܿ ܒܲܢ ܛܲܟܼܣܵܐ ܕܕܼܵܡܹ̇ܐ ܠܐ̄ܢܵܫܵܐ ܀</l>
                <l n="321">:ܠܗܘܿܢ ܙܵܕܹܩ ܗ̄ܘ̣ܵܐ ܕܲܢܚܲܟܿܡܘܼܢܵܗ̇ ܠܫܲܒܼܪܘܼܬܼ ܐ̄ܢܵܫܵܐ</l>
                <l n="322">ܘܢܲܩܢܘܿܢ ܛܲܥܡܵܐ ܠܲܕܼܠܵܐ ܛܲܥܡܵܐ ܒܝܲܕܼ ܡܸܠܲܝ̈ܗܘܿܢ ܀</l>
                <l n="323">:ܠܗܘܿܢ ܘܵܠܹ̇ܐ ܗ̄ܘ̣ܵܐ ܠܡܸܪܕܵܐ ܫܲܦܝܼܪ ܠܘܲܥܕܵܐ ܕܲܠܗܲܠ</l>
                <l n="324">ܘܲܒܼܥܲܡܠܲܝ̈ܗܘܿܢ ܠܲܡܚܵܘܵܝܹܘ ܫܒܼܝܼܠ ܡܲܠܟܿܘܼܬܼܵܐ ܀</l>
                <l n="325">:ܡܲܠܟܿܘܼܬܼ ܪܵܘܡ̇ܐ ܡ̣ܠܲܟ ܒܵܪܘܿܝܵܐ ܠܲܟܼܝܵܢ ܐ̄ܢܵܫܵܐ</l>
                <l n="326">ܘܣܵܓܼܘܼܗ̇ ܟܵܗܢܹ̈ܐ ܠܐܘܼܪܚܵܐ ܕܪܵܡ̇ܐ ܘܠܵܐ ܐ̄ܢܵܫ ܪܵܕܹܐ ܀</l>
                <l n="327">:ܒܛ̣ܠܘ ܚܵܙܘܿܩܹ̈ܐ ܡ̣ܢ ܡܲܪܕܲܝܼܬܼܵܐ ܕܫܲܦܝܼܪ݁ܵܬܼܵܐ</l>
                <l n="328">ܘܠܵܐ ܐ̄ܢܵܫ ܚܵܙܹ̇ܩ ܒܲܫܒܼܝܼܠ ܣܲܒܼܪܵܐ ܕܗܲܝܡܵܢܘܼܬܼܵܐ ܀</l>
                <l n="329">:ܘܐܸܢ ܐܝܼܬܼ ܕܚܵܙܹ̇ܩ ܐܵܘ ܡ̣ܢ ܚܘܼܒܵܐ ܐܵܘ ܒܲܟܼܝܵܢܵܐ</l>
                <l n="330">ܠܵܐ ܡܲܪܦܸܐ ܠܹܗ ܩܹܐܪܣܵܐ ܕܟܼܵܗܢܹ̈ܐ ܠܡܸܪܕܼܵܐ ܫܲܦܝܼܪ ܀</l>
                <l n="331">:ܩܸܢܛܵܐ ܪܲܒܵܐ ܕܬܲܟܼܬܿܘܼܫܲܝ̈ܗܘܿܢ ܪܡܸܐ ܥܲܠ ܟܠܢܵܫ</l>
                <l n="332">ܘܠܲܝܬܿ ܕܲܡܗܲܝܡܸܢ ܘܐܵܦܠܵܐ ܠܐܲܝܢܵܐ ܕܫܲܪܝܼܪ ܚܘܼܒܹܿܗ ܀</l>
                <l n="333">:ܒܹܝܬܼ ܦܘܼܠܵܓܼܵܐ ܕܠܵܐ ܫܲܘܝܘܼܬܼܵܐ ܪܡܸܐ ܗ̄ܘ̣ܵܐ ܟܠܢܵܫ</l>
                <l n="334">ܘܠܲܝܬܿ ܬܘܼܟܼܠܵܢܵܐ ܐ̄ܢܵܫ ܥܲܠ ܚܲܒܼܪܹܗ ܐܵܦܠܵܐ ܒܡܸܠܬܼܵܐ ܀</l>
                <l n="335">:ܐܸܢ ܐܝܼܬܼ ܕܲܬܼܟܼܝܼܠ ܗܘ̤ ܬܘܼܟܼܠܵܢܹܗ ܠܵܘ ܬܘܼܟܼܠܵܢܵܐ ܗ̄ܘ̣</l>
                <l n="336">ܕܲܨܠܹܝܢ ܦܲܚܹ̈ܐ ܡ̣ܢ ܟܠ ܓܼܒܿܝܼ̈ܢ ܩܕܼܵܡ ܬܘܼܟܼܠܵܢܹܗ ܀</l>
                <l n="337">:ܒܡܸܠܬܼܵܐ ܨܵܝ̇ܕܲܝܢ ܐ̄ܢܵܫܵܐ ܠܐ̄ܢܵܫܵܐ ܐܲܝܟ ܕܲܒܼܦܲܚܹ̈ܐ</l>
                <l n="338">ܘܛܵܟ ܥܵܗܹ̇ܢ ܗ̄ܘ̣ܵܐ ܫܸܬܼܩܵܐ ܘܫܸܠܝܵܐ ܘܠܵܐ ܥܸܢܝܵܢܐ ܀</l>
                <l n="339">:ܡܸܠܬܼܵܐ ܗ̄ܝܼ ܐܵܬܼܵܐ ܕܲܡܠܝܼܠܘܼܬܼܵܐ ܕܐܝܼܬܼ ܒܲܟܼܝܵܢܲܢ</l>
                <l n="340">ܘܡ̇ܢܵܐ ܢܸܥܒܸܿܕܼ ܕܲܟܼܠܵܗ̇ ܚܣܵܡܵܐ ܠܣܵܥܘܿܪܘܼܬܼܵܗ̇ ܀</l>
                <l n="341">:ܚܣܵܡܵܐ ܕܟܼܵܗܢܹ̈ܐ ܙܩܝܼܦ ܐܲܝܟ ܐܲܪܝܵܐ ܒܲܥܪܝܼܪܵܝܵܐ</l>
                <l n="342">ܘܗܵܐ ܡܢܲܟܸܿܬܼ ܠܵܗ̇ ܠܲܡܠܝܼܠܘܼܬܼܵܐ ܒܢܝܼܒܼܵܐ ܕܪܘܼܓܼܙܵܐ ܀</l>
                <l n="343">:ܢܝܼܒܹ̈ܐ ܕܚܲܝܘܬܼܵܐ ܩܢܵܬ̤ ܟܵܗܢܘܼܬܼܵܐ ܡ̇ܫܚܲܬܼ ܐ̄ܢܵܫܵܐ</l>
                <l n="344">ܘܫܲܪܝܲܬ̤ ܢܵܟܼܬܵܐ ܘܒܼܵܥ̇ܛܵܐ ܠܐ̄ܢܵܫܵܐ ܕܠܵܐ ܒܘܼܝܵܢܵܐ ܀</l>
                <l n="345">ܒܵܗ̇ ܐܲܣܝܼܪ ܗ̄ܘ̣ܵܐ ܫܲܝܢܵܐ ܕܐ̄̈ܢܵܫܵܐ ܘܲܕܼܪ̈ܘܼܚܵܢܹܐ: </l>

                <pb ed="http://syriaca.org/bibl/1765" n="338"/>
                <l n="346">ܘܗܵܐ ܕܲܚܝܼܠܝܼܢ ܥܝܼܪܹ̈ܐ ܘܐ̄ܢܵܫܵܐ ܠܡܸܩܪܲܒܼ ܨܹܐܕܹܝܗ̇ ܀</l>
                <l n="347">:ܓܘܼܢܚܵܐ ܪܲܒܵܐ ܗܘ̤ܵܐ ܒܹܗ ܒܕܼܵܪܲܢ ܡܠܸܐ ܚܵܘ̈ܒܵܬܼܵܐ</l>
                <l n="348">ܕܡ̣ܢ ܬܘܼܟܼܠܵܢܵܗ̇ ܢܒ݂ܲܥ ܠܲܢ ܩܸܢܛܵܐ ܘܲܦܣܵܩ ܣܲܒܼܪܵܐ ܀</l>
                <l n="349">:ܥܲܠ ܟܵܗܢܘܼܬܼܵܐ ܣܝܼܡ ܗ̄ܘ̣ܵܐ ܣܲܒܼܪܵܢ ܘܗܲܝܡܵܢܘܼܬܲܢ</l>
                <l n="350">ܘܗܵܐ ܢܸܦܠܲܬ̤ ܠܵܗ̇ ܘܲܢܦ݂ܲܠ ܥܲܡܵܗ̇ ܬܘܼܟܼܠܵܢ ܢܲܦܫܵܢ ܀</l>
                <l n="351">:ܐܲܝܟ ܫܲܬܸܐܣܬܼܵܐ ܛܥܝܼܢܵܐ ܗ̄ܘ̣ܵܐ ܠܹܗ ܠܒܸܢܝܵܢ ܚܲܝܲܝ̈ܢ</l>
                <l n="352">ܘܲܢܫ݂ܲܒܼ ܪ̈ܘܼܚܹܐ ܕܲܪ̈ܓܼܝܼܓܼܵܬܼܵܐ ܘܙܵܥܲܬ̤ ܢܵܕܲܬ̤ ܀</l>
                <l n="353">:ܠܵܘ ܟܵܗܢܘܼܬܼܵܐ ܙܵܥܲܬ̤ ܘܢܵܕܲܬ̤ ܐܲܟܼܡܵܐ ܕܐܸܡܪܹܬܼ</l>
                <l n="354">ܟܵܗܢܹ̈ܐ ܪ̈ܦܲܝܵܐ ܙܵܥܘ̣ ܡ̣ܢ ܩܵܠܵܐ ܕܪܘܼܚ ܚܘܼܬܼܚܵܬܹ̈ܐ ܀</l>
                <l n="355">:ܠܵܘ ܗܝ̤ ܙܵܥܲܬ̤ ܒܐܲܝܠܹܝܢ ܕܲܬܼܢܹܝܬܼ ܥܲܠ ܫܲܡܵܫܹ̈ܝܗ̇</l>
                <l n="356">ܪܸ̈ܥܝܵܢܲܝܗܘܿܢ ܙܥܲܪܘ ܘܐܸܬܼܒܲܨܲܪܘ ܡ̣ܢ ܘܵܠܝܼܬܼܵܐ ܀</l>
                <l n="357">:ܠܵܘ ܗܝ̤ ܕܠܲܚܬܼܵܗ̇ ܠܡܸܠܲܬܼ ܫܲܝܢܵܐ ܕܫܲܪܝܵܐ ܗ̄ܘ̣ܵܐ ܒܵܗ̇</l>
                <l n="358">ܒܢܲܝ̈ ܝܲܡܝܼܢܵܗ̇ ܠܵܐ ܨܒܼܵܘ ܩܵܘܝܘܼ ܒܒܸܢܝܵܢ ܚܘܼܒܵܗ̇ ܀</l>
                <l n="359">:ܠܵܘ ܗܝ̤ ܫܵܛܲܬ̤ ܠܝܲܩܝܼܪܘܼܬܼܵܗ̇ ܩܕܼܵܡ ܒܲܪ̈ܲܝܹܐ</l>
                <l n="360">ܢܵܛܪܲܝ ܓܼܙܵܗ̇ ܦܲܣܝܼܘ ܐ̄ܪܵܘܵܗ̇ ܒܣܘܼܥܪ̈ܵܢܲܝܗܘܿܢ ܀</l>
                <l n="361">:ܫܝܼܛܘܼܬܼ ܐ̄ܪ̈ܵܙܹܝܗ̇ ܚܙܹ̇ܝܬܼ ܟܲܕܼ ܬܵܢܹ̇ܐ ܦܘܼܡ̇ܐ ܕܣܲܟܼܠܹ̈ܐ</l>
                <l n="362">ܘܐܲܚܢܝ ܬܲܗܪܵܐ ܕܡܲܢܘܼ ܠܡܲܢ̣ܘܼ ܡܨܲܚܸܐ ܒܓܼܘܼܡܕܸܵܐ ܀</l>
                <l n="363">:ܥܝܵܪܬܵܐ ܕܨܲܥܪܵܗ̇ ܒܥܹ̇̄ܝܬܼ ܕܐܸܬܼܢܲܩܲܡ ܒܝܲܕܼ ܦܸܬܼܓܼܵܡܲܝ̈</l>
                <l n="364">ܡ̣ܢ ܡܲܪ̈ܵܚܹܐ ܕܫܵܛܘ̣ ܚܹܐܪܘܼܬܼܵܗ̇ ܘܨܲܥܲܪܘ ܕܲܪ̈ܓܹܝܗ̇ ܀</l>
                <l n="365">:ܒܪܲܒܿܘܼܬܼ ܕܲܪ̈ܚܹܝܗ̇ ܚܙܹ̇ܝܬܼ ܟܲܕܼ ܡܲܗܠܝܼܢ ܥܲܛܠܲܝ̈ ܠܸܒܵܐ</l>
                <l n="366">ܘܛܸܢܹ̇ܬܼ ܣܲܓܿܝܼ ܕܐܵܘܠܸܕܼ ܡܸܠܹ݁̈ܐ ܕܡܲܪܵܚܘܼܬܼܵܐ ܀</l>
                <l n="367">:ܡܲܪܵܚܘܼܬܼܵܐ ܗ̄ܝܼ ܕܐ̄̈ܢܵܫ ܢܸܬܼܥܲܕܲܠ ܒܪܲܒܵܢܘܼܬܼܵܐ</l>
                <l n="368">ܘܐܸܢܵܐ ܕܥܸܕܼܠܹ̇ܬܼ ܠܵܐ ܛܲܥܝܵܐ ܠܝܼ ܕܐܲܝܟܲܢ ܥܸܕܼܠܹ̇ܬܼ ܀</l>
                <l n="369">:ܛܢܵܢܵܐ ܕܟܼܵܗܢܹ̈ܐ ܥܨ̣ܵܢܝ ܕܐܸܬܼܥܲܕܲܠ ܒܣܘܼܥܪ̈ܵܢܲܝܗܘܿܢ</l>
                <l n="370">ܕܲܫܒܲܩ̣ܘ ܐܘܼܪܚܵܐ ܕܗܲܝܡܵܢܘܼܬܼܵܐ ܘܲܕܼܪܲܫܘ̣ ܙܹܐܦܵܐ ܀</l>
                <l n="371">:ܠܣܘܼܥܪ̈ܵܢܲܝܗܘܿܢ ܕܲܕܠܵܐ ܢܵܡܘܿܣ ܥܸܕܼܠܲܬ̤ ܡܸܠܲܬܼܝ</l>
                <l n="372">ܘܟܲܕܼ ܛܵܒܼ ܥܸܕܼܠܹ̇ܬܼ ܠܵܐ ܫܵܐܹ̇ܛ ܐ̄ܢܵܐ ܠܛܲܟܼܣܵܐ ܕܲܒܼܗܘܿܢ ܀</l>
                <l n="373">:ܠܵܘ ܒܲܚܣܵܡܵܐ ܥܸܕܼܠܹ̇ܬܼ ܐܸܢܘܿܢ ܐܲܟܼܡܵܐ ܕܥܸܕܼܠܹ̇ܬܼ</l>
                <l n="374">ܘܠܵܘ ܡ̣ܢ ܒܝܼܫܘܼ ܐܸܟܼܠܹ̇̄ܬܼ ܩܲܪܨܵܐ ܕܣܘܼܥܪ̈ܵܢܲܝܗܘܿܢ ܀</l>
                <l n="375">:ܩܘܼܫܬܵܐ ܣܵܗܹ̇ܕܼ ܕܠܵܐ ܣܢܹ̇ܝܬܼ ܐܸܢܘܿܢ ܘܠܵܐ ܣܵܢܹ̇ܐ ܐ̄ܢܵܐ</l>
                <l n="376">ܠܥܵܘ̣ܠܵܐ ܕܲܒܼܗܘܿܢ ܣܢܹ̇ܝܬܼ ܕܐܲܪܡܝܼ ܠܲܢ ܗܸܪܬܼܵܐ ܒܝܼܫܬܵܐ ܀</l>
                <l n="377">:ܪܚܝܼܡܝܼܢ ܠܝܼ ܛܵܒܼ ܡܸܛܠ ܕܲܪܓܼܵܐ ܕܣܝܼܡ ܒܐܝܼܕܲܝ̈ܗܘܿܢ</l>
                <l n="378">ܘܲܣܢܹܝܢ ܠܝܼ ܛܵܒܼ ܡܸܛܠ ܥܵܘ̣ܠܵܐ ܕܐܲܪܡܝܼܘ ܒܐܲܪܥܵܐ ܀</l>
                <l n="379">:ܪܵܚܹ̇ܡ ܐ̄ܢܵܐ ܠܗܘܿܢ ܡܸܛܠ ܚܘܼܒܵܐ ܚܘܼܒܵܐ ܘܡܸܛܠ ܛܲܟܼܣܵܐ</l>
                <l n="380">ܘܣܵܢܹ̇ܐ ܐ̄ܢܵܐ ܠܗܘܿܢ ܡܸܛܠ ܥܵܘ̣ܠܵܐ ܘܡܲܣܲܒܼ ܒܐܲܦܹ̈ܿܐ ܀</l>
                <l n="381">ܠܵܐ ܡ̇ܠܹܝܢ ܐ̄ܢܵܐ ܕܐ̄ܢܵܫ ܢܸܫܬܲܥܠܸܐ ܥܲܠ ܕܲܪ̈ܓܲܝܗܘܿܢ: </l>

                <pb ed="http://syriaca.org/bibl/1765" n="339"/>
                <l n="382">ܕܠܵܐ ܢܸܬܿܬܿܫܝܼܛܘܼܢ ܟܡܵܐ ܐܸܢ ܒܝܼܫܝܼܢ ܕܘܼܒܵܪ̈ܲܝܗܘܿܢ ܀</l>
                <l n="383">:ܒܚܘܼܒܵܐ ܕܲܦܠܸܐ ܢܸܦܪܘܿܥ ܐܸܢܘܿܢ ܚܸܘܒܲܬܼ ܚܘܼܒܵܐ</l>
                <l n="384">ܘܐܸܢ ܠܵܐ ܫܵܘܹ̇ܝܢ ܚܢܲܢ ܠܵܐ ܢܸܛܠܘܿܡ ܐܲܝܕܵܐ ܕܦܲܐܝܵܐ ܀</l>
                <l n="385">:ܪܲܒܵܐ ܕܪ̈ܲܒܹܿܐ ܣܵܡ̣ ܩܵܢܘܿܢܵܐ ܥܲܠ ܕܲܪ̈ܓܼܝܗܘܿܢ</l>
                <l n="386">ܘܠܵܐ ܡܲܦܲܣ ܠܲܢ ܠܲܡܫܵܛ ܛܲܟܼܣܵܐ ܕܩܵܢܘܿܢܲܝ̈ܗܘܿܢ ܀</l>
                <l n="387">:ܠܕܼܘܼܒܵܪ̈ܲܝܗܘܿܢ ܕܲܕܼܠܵܐ ܢܵܡܘܼܣ ܢܫܘܼܛ ܫܵܝܘܿܛܵܐ</l>
                <l n="388">ܟܲܕܼ ܠܵܐ ܡܲܗܡܸܐ ܡ̣ܢ ܘܵܠܝܼܬܼܵܐ ܕܦܲܐܝܵܐ ܠܫܸܡܗܘܿܢ ܀</l>
                <l n="389">:ܫܡܵܐ ܝܲܩܝܼܪܵܐ ܕܥܸܠܵܝ ܡ̣ܢ ܟܠ ܣܝܼܡ ܥܲܠ ܪܹܫܗܘܿܢ</l>
                <l n="390">ܘܠܵܐ ܙܵܕܹܩ ܠܲܢ ܕܲܢܫܘܼܛ ܐܸܢܘܿܢ ܐܲܝܟ ܕܲܠܒܼܝܼܫܹ̈ܐ ܀</l>
                <l n="391">:ܩܠܝܼܕܹ̈ܐ ܕܪܵܘܡ̇ܐ ܠܒܼܝܼܟܼܝܼܢ ܒܐܝܼܕܼܵܐ ܕܪܸ̈ܥܝܵܢܲܝܗܘܿܢ</l>
                <l n="392">ܘܠܵܐ ܐ̄ܢܵܫ ܥܵܐܹ̇ܠ ܠܗܵܘ̇ ܬܘܼܩܵܢܵܐ ܒܸܠܥܵܕܲܝܗܘܿܢ ܀</l>
                <l n="393">:ܒܗܵܕܹܐ ܬܸܢܘܲܝ ܢܝܲܩܲܪ ܐܸܢܘܿܢ ܚܘܼܒܵܢܵܐܝܼܬܼ</l>
                <l n="394">ܐܲܝܟ ܓܹܐܙܲܒܼܪܹ̈ܐ ܘܢܵܛܪ̈ܲܝ ܚܘܼܒܵܐ ܕܪ̈ܘܼܚܵܢܝܵܬܼܵܐ ܀</l>
                <l n="395">:ܒܗܵܢܵܐ ܢܝܼܫܵܐ ܫܸܬܼܩܹ̇ܬܼ ܐܵܦ ܐ̄ܢܵܐ ܡ̣ܢ ܩܘܼܛܪܵܓܼܗܘܿܢ</l>
                <l n="396">ܕܠܵܐ ܐ̄ܢܵܫ ܢܸܣܥܸܐ ܠܲܡܒܲܙܵܚܘܼ ܒܫܸܢܗܘܿܢ ܪܲܒܵܐ ܀</l>
                <l n="397">:ܐܵܦܠܵܐ ܩܘܼܛܪܵܓܼܝ ܗܘ̤ ܩܘܼܛܪܵܓܼܵܐ ܗ̄ܘ̣ ܕܡܟܹܠܩܲܨܵܐ</l>
                <l n="398">ܐܸܠܵܐ ܢܝܼܫܵܐ ܗ̄ܘ̣ ܕܲܡܠܸܐ ܚܘܼܒܵܐ ܘܣܵܗܹ̇ܕܼ ܚܘܼܒܠܵܐ ܀</l>
                <l n="399">:ܚܘܼܒܵܬ ܣܵܗܹ̇ܕܼ ܕܚܘܼܒܵܢܵܐܝܼܬܼ ܥܸܕܼܠܹ̇ܬܼ ܐܸܢܘܿܢ</l>
                <l n="400">ܘܗܘ̤ ܐܲܦܸܣ ܠܝܼ ܕܐܹܕܿܘܼܢ ܥܲܡܗܘܿܢ ܡ̣ܢ ܢܵܡܘܿܣܵܘ̈ܗܝ ܀</l>
                <l n="401">:ܢܵܡܘܿܣܵܐܝܼܬܼ ܕܵܢܹ̇ܬܼ ܥܲܡܗܘܿܢ ܕܟܼܵܗܢܹ̈ܐ ܕܥܹܕܿܬܵܐ</l>
                <l n="402">ܕܲܚܙܹ̇ܝܬܼ ܕܲܣܛ̣ܵܘ ܡ̣ܢ ܩܵܢܘܿܢܵܐ ܢܵܡܘܿܣܵܝܵܐ ܀</l>
                <l n="403">:ܒܲܫܒܼܝܼܠ ܡܸܠܵܘ̈ܗܝ ܚܸܙܩܲܬ̤ ܡܸܠܲܬܼܝ ܡ̣ܢ ܫܘܼܪܵܝܵܐ</l>
                <l n="404">ܘܠܵܐ ܦܵܐܹ̇ܫ ܐ̄ܢܵܐ ܡ̣ܢ ܕܐܹܬܿܢܹܝܘܗܝ ܥܕܲܡ̇ܐ ܠܚܲܪܬܼܵܐ ܀</l>
                <l n="405">:ܠܘܝܼܬܼܵܐ ܕܚܘܼܒܹܿܗ ܗܢܵܬ̤ ܠܝܼ ܣܲܓܿܝܼ ܡ̣ܢ ܟܠ ܡܸܕܹܿܡ</l>
                <l n="406">ܘܚܵܣ ܠܝܼ ܕܐܸܛܥܹܝܘܗܝ ܘܐܲܗܡܸܐ ܘܐܸܫܬܿܘܿܩ ܡ̣ܢ ܥܸܢܝܵܢܹܗ ܀ </l>
            </div>

        </body>
    </text>
</TEI>
